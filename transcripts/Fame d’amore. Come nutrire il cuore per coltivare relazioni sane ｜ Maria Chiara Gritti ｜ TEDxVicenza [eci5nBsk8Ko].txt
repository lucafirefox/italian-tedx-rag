 ... Vi è mai capitato di sentire dentro di voi un vuoto? Magari pensando alla vostra vita vi dite che in fondo non vi manca niente. Avete un buon lavoro, i vostri figli stanno crescendo, delle buone amicizie, fate vacanza, avete la salute e magari c'è anche chi ha tutte queste cose insieme. Eppure inevitabilmente arriva un momento in cui, soprattutto quando siamo da soli, in cui il vuoto lo sentiamo. Sì, succede perché il vuoto ce l'abbiamo tutti, solo che nessuno ci prepara al fatto che prima o poi lo incontreremo. E così, la prima volta che entriamo in contatto con questo vuoto, facciamo la cosa che ci viene più spontanea. L'ho chiesto a mio figlio qualche giorno fa, Edoardo, nove anni. Stavamo passaggiando e gli dico ma Edoardo che cosa faresti se tu sentissi un vuoto dentro di te? E lui mi dice mamma, se c'è un vuoto bisogna riempirlo. Ed è così che fanno la maggior parte delle persone. Quando entrano in contatto con il vuoto lo riempiono di stimolo, di lavoro, di attività, di relazioni, di oggetti, comprano cose assolutamente inutili. C'è anche chi quando sente il vuoto si riempie di cibo, si abbuffa, mangia tutto quello che trova, fino a quando non rimane neanche uno spazio nello stomaco e per un momento hai la sensazione, l'illusione che quel vuoto non ci sia più. E poi c'è anche chi vuoti ce li ha troppo grandi e non li vuole sentire e così assume delle sostanze per anestetizzarsi, andare altrove e si perde. Dal modo in cui riempiremo il nostro vuoto dipenderà la nostra salute mentale. Questo è il motivo per cui fin dall'inizio della mia professione, la psicoterapeuta appunto, ho desiderato occuparmi del vuoto emotivo. A tal punto che ho fondato anche un centro, centro dipendiamo, centro per la cura del vuoto che porta all'addiction. Addiction sì, perché i comportamenti che vi ho descritto prima possono diventare delle dipendenze. Non solo delle dipendenze da sostanza, ma anche delle dipendenze si chiamano comportamentali, new addiction, come lo shopping compulsivo, la dipendenza da social, la dipendenza sessuale, la dipendenza da lavoro e la dipendenza affettiva che è la madre di tutte le dipendenze. E allora gli psicologi che lavorano in questo centro, ce ne sono un'ottantina, sparsi un po' in tutta Italia e all'estero, utilizzano un metodo che ho creato dopo tanta ricerca, tanta attività clinica, ma soprattutto tanta passione. Si chiama Metodo Dipendiamo ed è un metodo che cerca di aiutare le persone a capire che cosa si nasconde dietro questo vuoto, per far sì che il vuoto diventi un compagno di vita e non il padrone dell'esistenza. Quando racconto che cos'è questo vuoto mi piace però farlo con un linguaggio particolare semplice, la metafora, che è capace di rendere semplici i concetti complessi, soprattutto di renderli tangibili. Per questo motivo ho desiderato che aveste quel filo che è passato tra di voi. Vi aiuterà a comprendere in modo concreto quello che vi racconterò ora, dove il filo sarà il protagonista del mio racconto. Ma torniamo al nostro vuoto. Perché ci viene così istintivo riempirlo, questo vuoto? Ci viene istintivo perché noi riproduciamo qualcosa che abbiamo imparato agli inizi della nostra esistenza. Sì, perché anche se non ce lo ricordiamo più, tutti noi abbiamo cominciato ad esistere in un luogo senza mancanza. Teneramente avvolti nel grembo che ci ospita, noi cresciamo aggrappati ad un filo che ci connette a nostra madre e alla vita. Un filo che diventa sempre più forte, un cordone che ci nutre. Ma poi accade qualcosa che mai ci saremmo aspettati. Per continuare la nostra crescita, noi dobbiamo abbandonare quel luogo magico e recidere il filo che ci aveva dato tutto. E sarà quello il momento in cui noi conosceremo qualcosa che non dimenticheremo più. Conosceremo il distacco, la perdita, il freddo, la fame. Attenzione, non solo la fame del corpo, ma anche la fame del cuore. Si chiama fame d'amore. Noi che veniamo dal pieno conosceremo il vuoto e farà male. Ma le persone che si prendono cura di noi potranno lenire il dolore di quel vuoto e sostituire il filo spezzato con una corda ancora più potente, chiamata legame. Sì, i nostri genitori potranno riparare a quello strappo, riconnettersi al bambino e placare la sua fame d'amore. Ma questo dipenderà dalle sostanze con le quali i nostri curanti sapranno alimentare quel filo invisibile chiamata relazione. Perché parlo di sostanze? Cosa sono? Sono i cibi affettivi. Immaginate proprio la relazione genitore-figlio come un filo che dal cuore del genitore arriva dritto al cuore del figlio e dentro quel filo ci sono i cibi affettivi, di cui purtroppo si parla troppo poco. Ed è per questo che ho desiderato creare una tabella, proprio come fanno i nutrizionisti. Quando vai dal dietologo ti danno una tabella con tutti i cibi e le loro proprietà. Ho fatto la stessa cosa per le sostanze affettive. E cosa troverete in questa tabella? Troverete i cibi sani. Ve ne dico uno, quello più nutriente di tutti. L'accettazione dell'altro, del figlio in particolare. Anche se è molto diverso da come l'avremmo voluto. Poi ci sono i cibi sani ma da usare con molta cautela. Per esempio la protezione. Guai se i genitori non proteggessero i loro piccolini. Ma se un genitore continua a dare questo cibo in quantità, in tutte le fasi di vita del figlio, anche quando dovrebbe lasciarlo libero. Ecco che questo cibo diventa tossico. E queste persone si trasformano in quelli che noi psicologi chiamiamo i figli iperprotetti. Hanno paura della vita. E poi nella tabella ci sono anche i cibi tossici. Quelli che proprio danneggiano il cuore del figlio. Come la trascuratezza emotiva. Non se ne parla molto, ma è molto diffusa. I genitori che hanno sempre lo sguardo altrove e la testa altrove. Che fanno sentire il piccolino abbandonato. E poi ci sono altri cibi che fanno davvero male, come le critiche, le manipolazioni e le violenze. Ora, il cibo che attraversa questo filo determinerà la sua consistenza. Plasmerà la consistenza del filo. Proviamo a fare un piccolo esperimento perché così possiate toccare questo concetto. Prendete quel filo che avete in mano e se riuscite tornate all'infanzia, quando quel filo ha cominciato a crearsi. Com'era il filo che ti legava a tua madre? A tuo padre? O alle figure che si sono prese cura di te? Era un filo caldo, freddo, tiepido. Era un filo setoso, liscio o ruvido, spinoso. Un filo sottile, fragile, oppure forte, stretto. Le caratteristiche di quel filo ti orienteranno per capire quale nutrimento tu hai ricevuto. Ora, naturalmente, io spero che rievocando questo filo voi abbiate ricordato di aver ricevuto dei cibi buoni. Ma che amica molto spesso nella mia professione non solo, che io incontri dei figli che purtroppo sono stati malnutriti. malnutriti emotivamente. E allora che cosa accade quando i figli non ricevono il giusto cibo affettivo? Accade che i loro cuori si bloccano, non riescono a maturare e non funzionano bene. Sono praticamente convinta che ciascuno di voi in questo teatro abbia fatto esperienza di aver incontrato una persona e di aver capito che il suo cuore non funzionava molto bene. Io li incontro spesso, ma ora ve ne racconto alcuni che sono molto diffusi nella nostra società. Uno veramente tanto diffuso è il cuore congelato, che fin da piccino si è alimentato da cibi affettivi freddi. Quali sono? Sono la distanza emotiva, le aspettative elevate, l'ammirazione nei momenti di successo e l'umiliazione nei momenti di insuccesso. E poi una competitività continua, mandando al bambino messaggio che l'altro non è qualcuno col quale cooperare, ma qualcuno sul quale trionfare, dimostrando di essere il migliore. E allora i cuori che si cibano di queste sostanze tendono a creare individui freddi, egoriferiti, e il loro cuore non funziona bene. Perché? Il cuore per funzionare bene deve fare due cose. Saper accogliere l'amore e saperlo dare. Ecco, questi cuori riescono solo a prendere l'amore ma non lo danno, non generano mai uno scambio, non c'è una reciprocità. E vi dirò un'altra cosa su questi cuori. Le persone che hanno questi cuori sono assolutamente convinti di essere forti, perché prendono quello che gli serve ma con la distanza emotiva. Ecco, il fatto è che non c'è nessuna forza nell'essere incapace di dare, nel non saper coltivare una relazione. E prima o poi queste persone troveranno a confrontarsi con il fallimento delle loro relazioni che sono simili a figli dai quali estrapolano ciò che servono. E poi ci sono i cuori svuotati. Di questi ce ne sono moltissimi nella nostra società. E purtroppo ultimamente li vediamo anche nei fatti di cronaca. Questi cuori hanno fatto esperienza fin dalla più tenera età dell'inversione del flusso del filo. Cosa vuol dire? Vuol dire che invece che ricevere il nutrimento dai loro genitori sono loro che l'hanno dato a questi genitori distratti, sofferenti, immaturi. E così hanno esercitato il loro cuoricino fin dalla più tenera età a dare, dare, dare, fino ad annullarsi. Nella speranza che grazie a questo sacrificio prima o poi riceveranno qualche briciola d'amore. Neanche il loro cuore funziona bene. Perché continuano a dare ma non riescono a chiedere l'amore, non riescono ad accoglierlo. Perché pensano di non essere meritevoli, che loro l'amore se lo devono guadagnare. E vi dico una curiosità anche su questi cuori. Le persone che ce li hanno sono convinti di amare tanto. Si chiamano le persone che amano troppo. Ecco, non è così. Annullarsi fino al punto di mettere a repentaglio la propria vita pur di non perdere l'altro non è amare tanto, è amare male, è una patologia che fa male alla persona, che svuota il suo cuore e fa male anche al partner, che non viene responsabilizzato. E quindi le persone con i cuori svuotati tendono a creare relazioni che finiscono per soffocarle. E poi ci sono altri tipi di cuori. Ci sono i cuori pesanti, che sono i cuori delle persone che non hanno mai staccato il cordone dei propri genitori. sono stati ipernutriti, iperprotetti, non sono mai diventati autonomi. E dentro le relazioni finiscono per diventare come delle palle al piede che impediscono all'altro di muoversi perché non sono mai autonomi. E poi ci sono i cuori spezzati, quelli che hanno sofferto troppo, che sono stati abbandonati, che hanno perso la fiducia nell'amore. Il loro cuore non funziona più, si è inceppato, non riesce a dare e non riesce a ricevere. E allora che cosa possiamo fare se magari ci siamo ritrovati in uno di questi cuori, se abbiamo capito che non ci siamo nutriti bene nell'infanzia? Beh, sicuramente c'è una cosa che non, e sottolineo, non dobbiamo fare. Non dobbiamo ignorare i segnali. I segnali, sì. Perché i disagi emotivi, i sintomi psicologici, le relazioni disfunzionali sono messaggi del cuore che ci dice Ehi, fermati, ascoltami, prenditi finalmente cura di me. Vi sembrerà strano, ma la sofferenza non è qualcosa da cui scappare. La sofferenza è l'occasione di conoscerci veramente ed è l'opportunità di cambiare le cose. Sì, perché se anche non abbiamo ricevuto cibo affettivo nell'infanzia e nell'adolescenza, noi non siamo condannati a ripetere gli stessi errori o ad attendere che arrivi qualcuno di magico che finalmente ci darà il nutrimento mancato. Non arriverà nessuno. Quando eravamo piccolini abbiamo dovuto prendere quello che ci è stato dato. L'obiettivo era sopravvivere. Ma nell'età adulta noi possiamo scegliere. Scegliere di interrompere i cibi tossici e avventurarci alla ricerca di sostanze emotive che fanno bene al nostro cuore. Non dobbiamo dimenticarci che la vita adulta, con tutti i suoi casini e le sue complessità, ma è la chance che la vita ci sta offrendo per cambiare il nostro passato, per cambiare le cose. E allora il mio augurio, finito questo discorso, è che tenendo in mano il vostro filo vi ricordiate che voi avete il potere di cambiare le cose. Sarà faticoso, sì, ma ne varrà la pena, per voi e per la rete di relazioni attorno. Così contribuirete a lottare contro la malnutrizione emotiva così diffusa nella nostra società, ma soprattutto a generare ciò di cui l'umanità ha più bisogno. Cuori sani, capaci di accogliere l'amore e di darlo. Grazie.