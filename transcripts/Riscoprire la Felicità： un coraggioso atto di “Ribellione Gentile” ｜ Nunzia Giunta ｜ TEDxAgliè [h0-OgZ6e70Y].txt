 Grazie. Quanti di voi in questo momento si sentono felici? Wow, siete già tanti, grande. E quanti di voi hanno una routine per allenare la propria felicità? Questa è già un po' più difficile. So di aver fatto delle domande che possono sembrare strambe, a qualcuno anche intime, provocatorie, scomode. Perché siamo costantemente tenuti sotto scacco da una miriade di informazioni, di bombardamenti negativi che costantemente ci dicono che ci sono catastrofi, che ci sono guerre, che ci sono disastri. Quindi, come possiamo pensare di essere felici? In più, la parola felicità, molto spesso, nel mondo adulto soprattutto, viene quasi considerata un tabù. Come se ad essere felici facessimo peccato o come se non ce lo meritassimo. Nella società in cui siamo immersi, molto spesso ci viene inculcato che per essere felici dobbiamo ambire a una buona posizione economica. Un buon lavoro, un buon reddito, una bella famiglia, magari anche una bella casa e perché no, una bella macchina. Quasi mai però ci viene insegnato ad ascoltare i nostri bisogni più autentici. E altrettanto raramente ci viene insegnato ad allenare i nostri talenti. Per cui, così facendo, può capitare che perdiamo di vista qual è il nostro vero scopo di vita. Ci alziamo al mattino perché siamo degli automi, dobbiamo alzarci, ma non perché c'è qualcosa che ci spinge ad alzarci. Ovviamente in tutto questo è facile che ci dimentichiamo, diciamo, di sorridere, di entusiasmarci, di amarci. In poche parole, qualche volta anche, ci ammaliamo di stress, di ansia, di attacchi di panico e tante altre cose. In poche parole, ci accontentiamo piano piano di sopravvivere e di smettere di vivere una vita piena. Mettiamo nell'angolo quell'entusiasmo che ci veniva così facile provare quando eravamo bambini, in attesa di tempi migliori, semmai ce ne saranno. Io penso che, invece, sia un atto di profondo coraggio scegliere di essere felici o, quantomeno, di provarci per non accontentarci più di sopravvivere, ma di vivere la nostra vita piena. Trovo, inoltre, che sia coraggioso cercare la nostra felicità e il nostro benessere per un altro motivo, per arrivare alla morte vivi. Perché molto spesso, non ci rendiamo conto, ma moriamo molti anni prima della nostra vera morte. Tutti noi, più o meno, sappiamo che per stare in salute dobbiamo alimentarci di cibi sani. Ma quanti di noi fanno attenzione alle emozioni che nutrono il nostro corpo e la nostra anima? E quanti di noi fanno attenzione ai pensieri che nutrono la nostra mente? Ci avete mai fatto caso? E vi chiedo ancora un'altra cosa. Sono le emozioni e i pensieri a guidarvi e a guidarci o siamo noi che consapevolmente guidiamo le nostre emozioni e i nostri pensieri? Questo fa tutta la differenza del mondo. In questa immagine potete vedere come il nostro corpo si accende o si spegne in base a quello che proviamo. E vi faccio notare che in assoluto l'immagine più accesa è quella che riguarda la felicità. La felicità è stato un tema che si è presentato sempre in modo quasi bussandomi alla porta in tanti momenti della mia vita. Soprattutto in quei momenti che non andavano come io volevo. Ho fatto sempre tante ricerche. In una di queste sono venuta a conoscenza che esisteva addirittura un profilo professionale per portare il benessere e la felicità nei luoghi di lavoro. Il lavoro dove più o meno passiamo la gran parte delle nostre giornate e che spesso viene associato a obbligo, dovere. Ma io mi chiedo come cambierebbe la vita di noi tutti se anziché solo obbligo e dovere diventasse anche un piacere e un'opportunità di crescita. Ovviamente ho fatto questo percorso e sono diventata una Chief Happiness Officer o Manager della Felicità. Quando racconto di essere Manager della Felicità molta gente ride pensando che io stia scherzando perché ancora è lontano, è lontana l'idea che al lavoro si possa essere anche felice e si possa anche stare bene. Così, piano piano, ho iniziato a portare i temi del benessere e della felicità nell'azienda in cui lavoro. Con Mario, mio compagno di viaggio di lunga data, abbiamo iniziato con una piccola ma grande azione. avremmo scelto le persone del nostro team non più solo sulla base delle competenze tecniche ma anche sulle competenze valoriali e umane delle persone. Avevamo voglia all'interno della nostra azienda di vedere gente che sapeva sorridere, che poteva permettersi di sorridere. Così abbiamo creato dei momenti di ascolto per capire di cosa avevano bisogno le persone per lavorare bene e per stare anche meglio. E successivamente ci siamo riuniti tutti insieme per scrivere la nostra carta dei valori, il nostro manifesto, quali erano i valori che nella nostra azienda a cui non avremmo potuto rinunciare. E li abbiamo scritti in una lettera che poi consegniamo a tutti i nuovi arrivati e che è condivisa da tutti. Ci siamo seduti tutti intorno a un tavolo per capire qual era la nostra missione e il nostro scopo di azienda che vuole sì creare un profitto economico, perché se no non staremmo in piedi, ma lo vuole fare in modo etico e rispettoso della comunità in cui è immersa. Quest'anno, a inizio anno, abbiamo anche deciso di fare una scelta anche un po' coraggiosa, lunga, che è ancora in essere. Abbiamo scelto di ridisegnare tutti i nostri processi lavorativi integrandoli con i pilastri della scienza della felicità per capire in che modo potevamo ridurre sprechi di tempo, di energia, per capire come creare più chimica positiva e meno stress, più ordine e meno caos. Ora, se io vi dicessi che siamo riusciti a raggiungere la perfezione, vi direi una grande bugia, perché questi sono processi lenti, che hanno bisogno di tempo, di cura, di pazienza e di amore. Sono processi che vanno inseriti e instillati nelle organizzazioni senza fretta e senza sosta. Nel nostro team non abbiamo la persona più figa, la persona più intelligente, la persona più brava, ma siamo tutti i più fighi, i più intelligenti e i più bravi quando decidiamo di prenderci per mano e di percorrere la stessa strada per raggiungere gli stessi obiettivi. Siamo i più fighi, i più bravi e più intelligenti quando lasciamo da parte la parola io e la sostituiamo con la parola noi. Ed è proprio grazie a questo cammino insieme che negli ultimi quattro anni, proprio in pieno Covid, siamo diventati prima una società benefit, poi una B Corp e poi ancora una PMI innovativa. L'anno scorso siamo stati citati come azienda fra i campioni della crescita. Quindi a chi ogni tanto mi dice che la felicità non porta fatturato, io rispondo che persone che stanno bene lavorano meglio e magari ci fanno produrre anche di più. Quindi se non lo vogliamo fare per il benessere delle persone, magari facciamolo anche per il fatturato. Ora, io vi ho raccontato brevemente di quello che è il mio ruolo di manager della felicità, ma penso che ognuno di noi può fare la differenza in qualsiasi contesto in cui si trova, che sia appunto il posto di lavoro, che siano le scuole, le famiglie, gli ospedali, le società in cui viviamo. Ognuno di noi può fare una piccola differenza. E stasera, proprio per il tema del Keep Moving di questo TED, vorrei lanciare la mia personale sfida. Partiamo da qui, da adesso, con la nostra ribellione gentile. Facciamolo con un sorriso, un abbraccio, un tendere la mano a chi ha bisogno di un aiuto. Facciamolo con un qualsiasi gesto, che non costi nulla, ma che può cambiare, può fare la differenza di tante altre persone. Lo possiamo fare in un altro modo ancora. Oggi viviamo in un momento in cui siamo sempre alla ricerca della critica per demolire, per distruggere. E allora, prima di muovere una critica, chiediamoci se quelle stesse parole che stiamo per fare fossero rivolte a noi. Ci arriverebbero come uno schiaffo o una carezza? Sarebbe una critica utile per la nostra crescita? O ci umilierebbe e basta? Ecco, io penso che con queste piccole azioni, che non costano nulla, possiamo davvero essere portatori di un cambiamento, di benessere per la società in cui viviamo. Ora, io vi ho raccontato del mio ruolo prima di manager della felicità, però devo dirvi che sono aiutata da un altro manager che in azienda ogni giorno porta un po' di gioco, di leggerezza e tanto amore. Ve lo voglio presentare. Prendimi tu questo. Lui si chiama Artù. È il nostro manager delle coccole. È un cucciolo che abbiamo adottato tre anni fa perché era stato abbandonato alla nascita. E abbiamo deciso di portarlo ogni giorno con noi in azienda per rendere il nostro lavoro più bello, più a misura d'uomo. E vi può sembrare un paradosso, ma lui ci ha insegnato ad essere più umani. Ora, io non vi so raccontare quanto Artù sia prezioso ogni giorno della nostra vita in azienda, ma posso assolutamente dirvi che Artù incarna l'immagine più autentica della parola felicità. Grazie. Grazie. Grazie. Grazie. Grazie. Grazie. Grazie.