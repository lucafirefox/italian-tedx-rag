 Musica Sono qui per parlarvi di cure palliative. State già pensando al fine vita, vero? Eppure non vi parlerò di morte, ma di vita. C'è un nesso esistenziale tra patrimonio, sofferenza e cura. La cura è un processo. Chi di noi è passato per esperienze di malattia, di lutto e di perdita, sa che l'elaborazione è un'opportunità per accedere al nostro mondo interiore e cogliere il significato più profondo. Ci permette inoltre di accompagnare altri in un territorio che abbiamo già esplorato di persona. I ricordi di vita vissuta insieme diventano il nostro patrimonio, il nostro sostegno, come dei saldi bastoni che ci accompagnano in un trekking impegnativo. Stare accanto alla sofferenza ci trasforma, perché ci fa salire fin dove non siamo mai arrivati. È faticoso, sì, ma se siamo disposti ad accogliere e ad avere un atteggiamento aperto e privo di giudizio, è proprio lì, nella salita più dura, che ci stiamo prendendo cura, di noi e dell'altro. Stare accanto alla sofferenza genera paura, paura e domande. Cosa posso fare? Cosa devo fare? E cosa posso dire? È una foresta fitta, non troviamo la strada nelle risposte. Non c'è un manuale che ci dica cosa dire e cosa fare accanto alla sofferenza. È proprio questo che ci frena a stare in questi momenti così duri eppure così preziosi per noi. Per essere una presenza benefica, per dare veramente beneficio, dobbiamo portare tutta la nostra passione, le nostre emozioni, le nostre paure, le nostre fragilità. Perché sì, anche noi siamo fragili. La dimensione naturale dell'esistenza è la vulnerabilità e la finitudine. Abbiamo tutti un inizio e una fine. Le malattie trovano conforto nella serenità dello spirito, nell'elaborazione naturale del nostro dolore. È proprio qui che ciascuno di noi scopre di avere un messaggio da lasciare. Il nostro patrimonio. La persona che abbiamo davanti spesso non cerca risposte, le ha già, ma cerca conforto, ossia il sentirsi accolto, ascoltato, visto. Desidera un luogo sicuro, un rifugio caldo e accogliente. Le fasi finali di malattia evolvono in tempi e modi diversi, a seconda della condizione, del vissuto, dell'ambiente, del ruolo e di numerosi altri fattori che definiscono quella che viene definita complessità. Di conseguenza anche la cura è unica, speciale, creata su misura per ogni persona. Rispetta le sue misure, i suoi tempi, i suoi significati. Accompagnare, stare accanto è la cura. Perché noi comunichiamo sempre. Comunicare non è solo parole. Comunicare è toccare con i sensi. Toccare con gli occhi, lo sguardo compassionevole, le lacrime. Sono la massima espressione della nostra interiorità. È mettersi a nudo, entrare in sintonia affidandoci completamente all'altro. Toccare con le orecchie, l'ascolto. Per ascoltare occorre tacere. La mente si svuota di tutto ciò che la ingombra per lasciare spazio alle risonanze emozionali, nostre e dell'altro. Toccare con il tatto, il contatto. Il tocco delicato, tenere la mano. Sono segni di vicinanza umana vera. E toccare con la bocca, il silenzio. Quel vuoto, anche interiore, che lascia spazio all'altro. E con le parole sì. Ma quali parole? Quali parole vorremmo sentirci dire se ci trovassimo in quella condizione? Ci siamo accorti che nella vita non tutto è esprimibile, non tutto è dicibile. Siete d'accordo? Non possiamo illuderci di avere parole per ogni nostro pensiero e emozione. Vi racconto cos'è successo con Marisol. Non c'erano parole per lei che ci stava lasciando. O forse c'erano ma io non le trovavo. Allora mi sono ricordata della sua passione per la musica. E ho pensato. Cosa ho pensato secondo voi? Cosa avreste fatto al mio posto? Esatto. Ho acceso il telefono nell'app di musica e ho messo un brano che avevo ascoltato nella sua stanza qualche giorno prima. Mi ha sorriso. È stato il suo grazie. Nessuna parola. Come un codice reciproco tra me e lei. È così che la relazione di cura lascia spazio alla dignità, alla persona nella sua interezza, a ciò che nel suo percorso ha lasciato, alle sue paure. Il tempo assume una intensità diversa. Si proietta sull'essere e non più sul fare. Questa intensità del tempo che rimane contiene tutto il tempo passato. Ed è proprio qui che ciascuno di noi scopre di avere un messaggio da lasciare. La mia, la tua, la nostra vita ha significato. È patrimonio. È in questi momenti che possiamo darci valore. Darci a noi, tra noi, reciprocamente. Arrivare fin qui non è stato facile. Ci siamo fatti aiutare dai nostri bastoni, quel nostro vissuto. Ed ora sono qui con voi, in questo rifugio tanto desiderato. Mi sono sentita da voi accolta, accompagnata. Siete bravi. Continuiamo così. Accompagniamoci. Sempre. È l'eredità migliore che possiamo lasciare. Un vero patrimonio. Noi. Grazie.