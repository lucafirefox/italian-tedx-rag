 Luca Cappellini Luca Cappellini Può darsi che vi stiate domandando perché siamo in due su questo palco oggi. Perché nessuna persona è un'isola. E perché crediamo fortemente nel valore e nel senso di comunità. E anche poi perché eravamo terrorizzate da questo evento e abbiamo deciso di aiutarci a gestire l'ansia da palcoscenico. Quest'anno Michela Morgia ha parlato della sua famiglia queer. A noi non era mai successa una cosa del genere. Ci siamo viste rappresentate. Ci siamo sentite finalmente viste e rappresentate nel discorso pubblico. Finalmente si parlava di noi. Queer è una parola che viene dall'attivismo LGBTQIA+. Significa strano, fuori dalla norma. Si usa per tutte quelle persone che non si identificano nelle identità sessuali e di genere comuni, ordinarie, socialmente accettate. Quindi la famiglia queer è una famiglia non tipica. Cioè la famiglia scelta, in cui non contano i legami di sangue, ma le persone che scegliamo di avere vicino. Quando si parla di questo tipo di famiglia spesso si utilizza l'espressione famiglia non tradizionale, contrapponendola ad una presunta famiglia tradizionale, che è quella che conosciamo tutti, composte da una mamma, un papà e i figli. La domanda è, questa famiglia tradizionale è poi veramente così tipica, così diffusa? In realtà noi sappiamo benissimo che nella storia dell'uomo sono esistiti tantissimi tipi di famiglie. Nelle società non occidentali, in culture altre diverse da noi, ci sono molti esempi di famiglie all'interno delle quali il nucleo fondante non è la coppia monogama formata da un uomo e una donna. Ci sono casi di poliginia, che è l'unione di un uomo con più mogli, o più raramente ci sono anche casi di poliandria, cioè l'unione di una donna con più mariti. Ci sono esempi di famiglie, di unioni istituzionali che non prevedono la convivenza. Ci sono molti esempi di società in cui a crescere i figli non è assolutamente detto che siano i genitori biologici. Non a caso è africano il famosissimo detto che conoscerete tutti, che è per crescere un bambino ci vuole un intero villaggio. Ma se proprio ci teniamo a restare in occidente, potremmo ad esempio pensare a come in Italia, fino alla prima metà del Novecento, era diffusissima la famiglia multinucleare contadina, quella in cui moltissime persone di diverse famiglie, diversi adulti, diversi bambini e diversi anziani che vivevano insieme e insieme mandavano avanti la casa. Oppure ancora possiamo pensare alla figura del padre, per esempio, come la concepiamo oggi, cioè attivo nella famiglia, presente nella crescita dei figli. Anche quella è recentissima e comunque ha impiegato molto tempo per affermarsi. Potrei andare avanti all'infinito parlando di famiglie allargate, genitori single, famiglie intergenerazionali. Eppure in Italia, in questo momento storico, resta comunque tuttora l'idea che la normalità sia un tipo preciso e specifico di famiglia e che tutto il resto sia qualche cosa che può succedere, ma di cui è meglio che non si parla. Per questo è stato incredibile vedere che sui giornali e in televisione spuntavano fuori queste due parole vicine, famiglia queer. E, come dicevamo, ci siamo sentite finalmente viste, abbiamo sentito che si stava parlando di noi. Ci siamo sentite rappresentate per due motivi principali. Uno è che siamo persone queer e l'altro è che abbiamo delle famiglie strane, perché siamo persone poliamorose. Adesso, qualcuno di voi sicuramente ha già sentito parlare di poliamore, qualcun altro no. E va bene. Magari ci sono delle persone poliamorose che ci ascoltano e altre confuse che si stanno chiedendo, ma tipo i mormoni. Allora diamo qualche definizione. Il poliamore è uno stile relazionale, cioè un modo di vivere le relazioni, e rientra all'interno di questo grosso ombrello che sono le non monogamie. Le non monogamie sono tutte quelle relazioni in cui non è data per scontata l'esclusività sessuale o sentimentale. Spesso vengono chiamate non monogamie etiche oppure non monogamie consensuali per sottolineare il fatto che ci si mette d'accordo per avere questo tipo di relazioni. Non è che si tradisce e basta, anche perché sennò neanche servivano delle parole nuove per parlarne. Due tipi di non monogamie molto famose sono la coppia aperta e lo scambismo, che riguardano soprattutto l'aspetto sessuale. Quindi sono conosciute e non abbiamo bisogno di parlarvene oggi. Poi c'è per esempio un tipo molto meno conosciuto che è l'anarchia relazionale. È soprattutto una filosofia in cui le relazioni non devono seguire un modello preconfezionato, ma si possono personalizzare in base ai bisogni e ai desideri delle persone coinvolte. Il nostro caso specifico, che è il poliamore, non è molto diverso in realtà. Noi lo definiamo come la possibilità di avere più relazioni contemporaneamente con il consenso e la consapevolezza di tutte le persone coinvolte. E uso volutamente un termine vago come relazioni, perché possono essere di qualunque tipo. relazioni romantiche, sessuali, platoniche, progettuali, genericamente affettive. Il punto fondamentale è che ci si discosta dall'idea che ci debba essere un'unica relazione importante, su cui basiamo tutta la nostra progettualità, la nostra vita, all'interno della quale dobbiamo soddisfare interamente tutti i nostri bisogni. E che quindi ci sia l'unica, la relazione, all'interno della quale bisogna rimanere per poi costruire questa fantomatica famiglia tradizionale. Nella pratica le relazioni poliamorose sono molto diverse l'una dall'altra. Sono tanto diverse fra loro quante persone poliamorose esistono. Questa è la ragione per la quale noi abbiamo creato un podcast nel quale raccontiamo la nostra esperienza di persone poliamorose e raccogliamo anche storie di altre persone non monogame. Abbiamo deciso di raccontare come gestiamo le nostre relazioni, come gestiamo la nostra quotidianità, come è cambiato il nostro concetto di famiglia e come è cambiato il modo in cui noi viviamo i legami. E questo lo facciamo per normalizzare, cioè per rendere in qualche modo più chiaro, più visibile, più familiare a chi ascolta il nostro modo di vivere. Per far capire che il poliamore e le altre non monogamie non sono una stravaganza relazionale, ma sono una realtà. Sono qualche cosa che le persone là fuori già fanno e questa è un'ottima ragione per non nasconderle o far finta che non esistano. Raccontiamo perché la pluralità delle storie conferisca la giusta dignità a una pluralità di esperienze che già esistono e che, come abbiamo visto, sono sempre esistite ovunque. La nostra speranza è che con il tempo il poliamore e questi stili relazionali diventino una semplice alternativa fra cui scegliere. e ovviamente auguriamo la stessa cosa a tutte le famiglie omogenitoriali e allargate che in Italia già ci sono, sono ovunque, ma per qualche strana ragione vengono comunque considerate meno importanti rispetto alla famiglia mononucleare e eterosessuale. Un aspetto interessante del raccontare e raccontarsi è la scelta delle parole. Come facciamo a descrivere la nostra esperienza? Perché se continuiamo a raccontarci attraverso le parole dell'amore romantico, normato, eterosessuale e monogamo, le nostre esperienze passeranno sempre come parziali, non riusciremo a farci capire davvero. È per questo che per esprimere concetti nuovi vengono create parole nuove e in realtà si può fare anche con concetti, con realtà che non sono nuovi, come abbiamo visto, e che però per tanto tempo non sono stati discussi e neanche sono stati nominati nello spazio pubblico. Questo perché il modo migliore per creare una norma è nascondere, per mettere in secondo piano tutte quelle realtà diverse dalla norma che si vuole creare. E si fa semplicemente non parlandone. Al contrario quando vogliamo dare spazio e visibilità a qualcosa che è meno comune, meno tipico, la cosa migliore che possiamo fare è creare nuovi linguaggi, creare nuovi termini, le famose etichette che danno tanto fastidio a chi non capisce perché le usiamo. Ecco per noi le etichette sono utilissime perché intanto ci permettono di dare un nome a quello che proviamo e in questo modo lo capiamo meglio. E poi perché ci aiutano a creare il senso di comunità che è quello che succede quando capisci che ci sono altre persone che vivono quello che vivi tu ma soprattutto ci sono altre persone che si riconoscono nelle stesse parole nelle quali ti riconosci tu. E soprattutto poi le etichette sono importanti perché ci permettono di avere questo benedetto spazio nel discorso pubblico. Per questa ragione nel nostro progetto il podcast abbiamo deciso di dare molta attenzione al glossario e ai neologismi che si stanno diffondendo in ambito poliamoroso e oggi abbiamo deciso di condividere alcune di queste parole con voi. In particolare vogliamo condividere con voi delle metafore. Le metafore sono un tipo di linguaggio figurato che gli esseri umani usano da sempre, dei simboli che ci permettono di prendere dei concetti complessi, distanti e di tradurli in immagini semplici, chiare, immediatamente efficaci. Allora abbiamo deciso di raccogliere un po' dei termini metaforici che noi, le persone che ci ascoltano, utilizziamo per descrivere le nostre famiglie scelte. La più comune di tutte probabilmente è polecola, che come potete vedere non è una parola vera, però oltre a essere una metafora è anche un gioco di parole perché unisce il termine molecola al prefisso poli di poliamore. Questa metafora per noi è molto utile perché permette di immaginare ogni persona come un atomo che poi va a legarsi ad altre persone creando delle strutture sempre diverse. È anche utile perché ci aiuta, perché permette di visualizzare la variabilità delle strutture relazionali che poi effettivamente esistono. Poi ci sono metafore astronomiche, costellazioni, galassie, satelliti, sistemi planetari con comete che passano di lì. Per pensare al fatto che le persone possono gravitare intorno a noi ed essere più vicine o più lontane in diversi momenti della nostra vita, però comunque in una certa misura appartenerci. Poi ci sono metafore che abbiamo definito naturalistiche tipo bosco o giardino che servono a puntare l'attenzione sul fatto che le persone, esattamente come le piante, hanno bisogno ciascuna di livelli e di forme di cura differenti. Oppure si parla di fare il nido con uno o più partner, in questo modo immaginando delle migrazioni temporanee in cui si va a visitare il nido altrui o si accolgono altre persone nel proprio. Oppure si può parlare di tribù, di ciurma o di gang che ci fanno pensare alla complicità che c'è tra partner e anche secondo me al carattere sovversivo di avere un gruppo che esiste fuori dalla norma sociale. Poi ci si può anche riappropriare di immagini che sono state tradizionalmente associate all'amore monogamo, ad esempio il nucleo della famosa famiglia nucleare per descrivere le persone a noi più vicine. Oppure prendere il simbolo per eccellenza dell'amore romantico ma renderlo plurale, quindi parlare delle proprie persone come i propri cuori. Tra tutte queste metafore forse la nostra preferita è quella della rete affettiva. La rete evoca sia l'orizzontalità dei legami che si costruiscono tra le persone, sia il senso di sicurezza e di protezione che ci dà una struttura pensata per raccoglierci se e quando cadiamo. Ovviamente le metafore non ce le siamo inventate noi persone poliamorose, anche l'amore monogamo alle sue metafore. Una di queste probabilmente la più famosa è quella che paragona la persona che amiamo all'altra metà della mela. Ecco noi questa metafora ci sentiamo oggi di rifiutarla con forza perché non ci piace pensarci come delle metà che siano complete soltanto all'interno di un rapporto di coppia. Noi siamo degli individui, siamo indivisibili, esattamente come degli atomi all'interno di una molecola, siamo già degli interi. E tutto sommato alla fine non ci dispiace neanche di pensarci come delle isole perché abbiamo il nostro territorio, abbiamo le nostre risorse, siamo separati da altre isole ma non per questo siamo isolati. Possiamo pensarci e ripensarci come delle isole che prosperano nello scambio, nell'incontro, nella vicinanza con altre isole. Quindi oggi, visto che siamo in bene di esperimenti, possiamo farne un altro, inventarci una nuova metafora e dire che sì, siamo delle isole forse ma all'interno di un arcipelago. Grazie. Grazie. Grazie.