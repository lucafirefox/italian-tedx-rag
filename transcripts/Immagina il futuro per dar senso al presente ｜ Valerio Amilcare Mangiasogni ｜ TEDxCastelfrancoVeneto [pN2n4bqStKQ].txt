 Quella che vi racconto oggi è una storia di paura. Ma non è una storia di zombie, fantasmi, vampiri o efferati omicidi. È una storia di paura quotidiana, di quel tipo di paura che ti pesa sullo stomaco quando poggi la testa sul cuscino, che ti spezza il fiato quando pensi al lavoro, alla vecchiaia, al futuro. Per descrivere il tempo in cui viviamo possiamo usare la parola permacrisi, un neologismo che indica una situazione di crisi permanente. Bello, no? Però immaginiamo di essere una persona nata, ad esempio, nel 1990. A 18 anni, il tradizionale momento dell'ingresso, nell'età adulta, arriva la crisi del 2008. Poi nel 2020, a 30 anni, quando la vita dovrebbe svoltare, il Covid, la crisi delle materie prime, dell'energia, le crisi economiche. Questo ovviamente vale anche per persone nate in altri anni, in momenti altrettanto delicati delle proprie vite. Se poi volgiamo lo sguardo ancora oltre, al futuro, vediamo uno scenario reso ancora più inquietante dall'ombra delle guerre, della crisi climatica, dalle sfide dell'intelligenza artificiale, dell'automazione e dell'impatto che queste avranno sul lavoro e sulla vita di milioni di persone. Quindi è ovvio che soprattutto per chi oggi è giovane o giovanissimo, il futuro è diventato qualcosa che fa paura. Ed è una paura paralizzante, perché come dicevano persone ben più sagge di me, questo futuro, quello che a quanto pare ci attende, ha perso la sua più importante caratteristica. Quella di motivare i nostri sforzi, il nostro impegno, di essere la risposta alla domanda ma chi me lo fa fare? Riferita magari a progetti a lungo termine, alla gavetta, al sogno di una famiglia. È un futuro che per molti, moltissimi, ha smesso di essere speranza e diventa minaccia, qualcosa da cui vogliamo nasconderci, fuggire. E ci riusciamo benissimo, perché sembra che facciamo di tutto per restare in un presente eterno, ipertrofico, sempre presi da impegni, scadenze, incombenze, assorbiti dai nostri smartphone, siamo immersi in una cultura del binge, dell'abbuffarci di ogni cosa, di ogni esperienza, delle serie tv, del fast fashion, dell'idea di vivere come se non ci fosse un domani. Ecco, negli ultimi dieci anni ho avuto la possibilità e la fortuna di fare politica e associazionismo, di scrivere e illustrare storie, di incontrare molte persone. E questa rimozione del futuro si vede, si sente. E forse è anche per questo che ho sempre raccontato storie di nostalgia, di un passato che ci manca, ma di un presente che ci stanca, tra ritmi sempre troppo alti, pressioni sociali sulla laurea, il lavoro, la famiglia, restituendoci immagini di vite che potrebbero avere molto, ma poi restano sempre incompiute, mentre i giorni passano, i mesi passano, gli anni passano. E il futuro che avevamo, pian piano diventa presente e poi passato, mentre noi ci illudevamo di poterne scappare. Una rimozione del futuro che si vede soprattutto in un paese, ovviamente il nostro, in cui gli stipendi non crescono dal 1990, mentre il costo di ogni cosa aumenta. Un paese dove si prevede una durissima crisi demografica e previdenziale, con i giovani di oggi che andranno in pensione a 75 anni, magari, e quel giorno vedranno che non c'è più nessuno a pagargliela quella pensione. Quindi non ci può sorprendere che statisticamente parlando, circa metà degli appartenenti alla generazione Z e dei millennials abbia paura per il proprio futuro economico. Ora voi giustamente direte, vista anche l'ora grande, bellissimo, bravo, però ci stai angosciando da cinque minuti. E avete ragione, quindi facciamo un passo avanti, dai. Il futuro, dicevo, sembra essere il grande assente di quest'epoca in cui nuotiamo in un presente eterno, un mare di paura e caos in cui sembra impossibile orientarsi. E mentre siamo persi, il tempo che abbiamo è sempre meno. E tutto ciò che abbiamo fatto, o non abbiamo fatto, ha un impatto sul mondo attorno a noi. Perché le cose, che ci piaccia oppure no, continuano ad accadere, nonostante le nostre paure, nonostante la nostra paralisi. E se fosse proprio questo il punto? Se fosse il nostro rapporto con il futuro il faro da seguire per uscire da questa palude? Il giornalista Luca De Biase ci dice che dimenticare il futuro è una resa senza condizioni. E nel tempo della perma crisi non possiamo permettercelo. Non possiamo più abdicare al nostro ruolo di sognatori e creatori di futuro. Per questo io penso che riconquistare il senso del futuro sia una delle sfide più importanti della nostra epoca. Ricominciare a immaginarlo, a sognarlo. Ma da dove si comincia? C'è un concetto che mi è piaciuto molto e che vorrei raccontarvi questa sera che si chiama backcasting. Noi di solito conosciamo il forecasting, la previsione, che è ovviamente la previsione di un futuro sulla base delle informazioni a noi conosciute. Il backcasting invece mi piace perché vuole seguire un approccio esattamente opposto. Si immagina uno scenario futuro ideale e poi a ritroso si programmano i passi e le azioni per arrivare a quel futuro che si è immaginato. Non più previsione quindi, ma visione. Adesso però ho una domanda per voi. quanto spesso vi capita di immaginare un mondo ideale, uno scenario futuro? Anzi, ve la metto diversamente. Come lo immaginate, il futuro? È una bella domanda, eh? È una domanda che io tra le volte mi faccio perché mi aiuta a guidare ciò che scrivo, che disegno, che dico. Qual è il futuro ideale per me? Vorrei che fosse più attento al domani, mi sembra ovvio, più lento, più inclusivo, con meno disuguaglianze, meno sofferenza. E così facendo creo delle immagini nella mia testa che poi mi aiutano a raccontare storie, a trasmettere messaggi, che magari chissà ispirano qualche idea, accendono qualche scintilla, mettono piccoli tasselli verso questa idea di futuro che ho abbozzato perché per quanto questi esercizi quotidiani di backcasting mi aiutino a fare ciò che faccio, mi rendo conto che mi manca la visione di insieme. Ho in mente alcune cose che vorrei vedere in questo futuro che io reputo ideale, ma poi non saprei descriverlo con la stessa precisione con cui vi racconterei cosa ho fatto ieri o un film che mi è piaciuto. Ci provo, eh? Mi giuro che delle volte ci provo. Mi dico, oggi cascasse il mondo, e domenica non ho niente da fare, metto nero su bianco la mia idea di futuro perché lo so che è importante, voglio farlo. Allora che faccio? Faccio il caffettino, prendo il quaderno, quello bello, la playlist tipo for sleeping, relaxing, metto lì, e poi mi perdo. Guardo le notifiche, le email, devo lavorare, inizio a pensare, boh ma, che senso ha? Non ne vale la pena? Ma non vedi cosa c'è fuori, cosa ti metti a pensare? Perché lo so che è difficile. Ho passato metà del mio tempo su questo palco a provare a raccontare questa difficoltà, ma è proprio perché è così difficile immaginare un futuro che dobbiamo farlo. Ed è qualcosa che possiamo fare tutti, in ogni momento. Perché se è vero che il nostro presente ha un impatto sul futuro e come immaginiamo il futuro ha un impatto sul presente, allora abbiamo in mano un potere enorme che come ci insegnava lo zio Ben di Spider-Man è anche una grande responsabilità. Un bel esercizio di backcasting, di immaginazione che possiamo anche rendere un gioco, qualcosa da fare insieme. Che bello sarebbe se una volta usciti da qui parlando con qualcuno a un certo punto diciate ma qual è il futuro ideale per te? Lo hai mai immaginato seriamente il futuro? E magari restano chiacchiere da bar o magari no. E la condivisione, lo scambio piantano un seme da qualche parte. Il seme di un'idea, di una campagna, di un movimento. Perché questa immaginazione del futuro non può restare qualcosa di fine a se stesso ma deve diventare un impegno concreto, plurale, collettivo, una costruzione di visioni e alternative. politica nel senso più alto e bello del termine ovvero riprenderci spazi che abbiamo perso o lasciato andare. Scappare dal futuro è uno sbaglio che non possiamo più permetterci e alcune delle cose che vediamo oggi aiutano a darci speranza. Ci sono giovani molto attivi per i temi di genere, per l'ambiente mostrando un coraggio un entusiasmo a cui tutti possiamo aggiungere qualcosa. Con la condivisione, lo scambio verso un futuro che abbiamo immaginato insieme. E allora facciamolo. Parliamo, ci immaginiamo, agiamo. Perché questa, lo dicevo quando in apertura e lo confermo adesso che sto per concludere, è una storia di paura. Una storia di paura che ci riguarda già ogni giorno e avvolgerà sempre di più le nostre vite, quelle dei nostri figli e delle generazioni che verranno. Le prossime storie le scriveremo noi. E per uscire da questa palude ci vorrà tutto il nostro coraggio, tutto il desiderio di essere vivi e liberi, di agire insieme verso un mondo che sia migliore. In altre parole, di ricominciare a immaginare il futuro per restituire un senso a questo presente. grazie. Applausi Applausi Grazie. Applausi Grazie. Applausi Grazie. Grazie.