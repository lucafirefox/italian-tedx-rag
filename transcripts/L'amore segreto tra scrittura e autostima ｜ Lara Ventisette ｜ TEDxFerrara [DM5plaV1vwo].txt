 E' invisibile, ma determina il modo in cui pensiamo, amiamo e agiamo. E' invisibile, ma guida ogni nostra scelta. E' invisibile, ma determina lo stile di vita che conduciamo, le persone di cui ci circondiamo, le sfide che accettiamo o non accettiamo. Mi riferisco all'autostima, ovvero al valore che ci attribuiamo. Quel valore che influenza prepotentemente la nostra modalità di gestire o di subire le emozioni. Quel valore che dobbiamo al più presto imparare a percepire e a domare, per evitare di camminare in questo mondo bendati, brancolando nel buio o muovendoci in maniera casuale. Già tra la metà e la fine dell'Ottocento, il padre della psicologia William James definiva l'autostima come il viaggio tra la persona che sentiamo di essere e la persona che desidereremmo diventare. Ho imparato presto che questa vita può essere morsa e assaporata solo se ci apprezziamo e ci fidiamo di noi al punto tale da intercettare i nostri talenti, da dare voce e spazio ai nostri desideri, da far esplodere il nostro potenziale. Ma non sapevo come fare. Come si fa a intraprendere questo viaggio verso la persona che desideriamo diventare? E soprattutto, quali strumenti occorrono? Il mare magnum dei fuffa coach è pieno di ricette, preta portè, l'abbigliamento e i colori assolutamente giusti, la postura, la magrezza, le tecniche comunicative più eccelse per guardare, sorridere, stringere la mano nel migliore dei modi. Il consiglio per svolgere il primo colloquio di lavoro al miglior modo possibile, oppure come svolgere il primo appuntamento sentimentale. Qualunque cosa può essere utile e funzionale se calibrata ad hoc su ogni specifica persona, ma nulla è in grado di trasformarci se non rispetta la nostra unicità. Oltre dieci anni fa ho scoperto sulla mia pelle come sia possibile imparare a fidarsi di noi. E quindi ho scelto di dedicarmi, anima e corpo, ad aiutare le altre persone a migliorare la propria autostima. E per questo ho creato un percorso psicologico ad hoc. Amo aiutare le altre persone a compiere quel viaggio. Amo aiutarle a fare amicizia con chi sentono di essere oggi affinché domani possano davvero diventare chi desiderano essere. E per aiutarle in questo viaggio amo avvalermi di uno strumento potentissimo, la scrittura manuale. L'autostima non ci può essere donata. Ognuno di noi è costretto a costruirla da sé. A volte potendo fare affidamento su fondamenta sane e robuste. Altre volte invece dovendo fare i conti con ali tarpate proprio da chi al meglio delle sue possibilità ci ha allevato. Ognuno ha la sua storia. Questo è il motivo per cui le ricette standard forse ci informano ma non sono assolutamente in grado di trasformarci. Come ogni viaggio che si rispetti, anche il viaggio per imparare a fidarsi di sé richiede strumenti specifici. E sapete, l'autostima però è strana. Perché l'autostima ci spoglia degli orpelli. Vuole riportarci all'essenziale. L'autostima vuole liberarci dalle aspettative, dai condizionamenti e dai rimpianti. E per fare questo si avvale di un alleato prezioso, gentile ma molto determinato. La scrittura manuale. In questa epoca la scrittura manuale è derisa dalla tecnologia. Ma si tratta in realtà di un vero e proprio salvavita. Perché oltre a potenziare le nostre funzioni cerebrali e funzioni neuronali, ci aiuta e ci costringe a entrare in un intimissimo contatto con noi stessi. Ci aiuta innanzitutto a gestire delle emozioni. Del resto, com'è possibile fidarsi di sé se non ci conosciamo? Com'è possibile dare voce e spazio ai nostri talenti e desideri se non facciamo amicizia con i nostri pensieri e il nostro sentire che pulsano dentro? Com'è possibile affrontare le avversità e gli schiaffi della vita se non facciamo amicizia con l'essere che abita questo corpo? Che peraltro è l'unica compagnia che ci ha garantita fino alla tomba? L'autostima è correlata fortissimamente alla scrittura manuale. E la scrittura manuale è semplicissima e a costo zero. Ma è estremamente potente. Vi dicevo che la scrittura innanzitutto ci aiuta a gestire in maniera funzionale le nostre emozioni. In primis quelle di dolore e di rabbia. Vorrei che provaste. Da domattina, ogni volta che qualcuno vi fa arrabbiare o vi delude, prendete carta e penna e provate a scrivergli una lettera. Provateci. Provateci. Osate mettere su carta tutto quello che desiderereste dire a quella persona senza filtri e senza sconti. Osate riversare su carta tutto quello che pensate e sentite. Provateci. Provateci. Provate a far sanguinare su carta le vostre ferite per poi evitare di rileggere, firmare, strappare in mille pezzi e buttare. Ma la scrittura manuale, al di là dei momenti di turbamento o dei momenti di tsunami emotivo, è ancora più potente se il suo utilizzo è quotidiano. Vorrei che provaste. Dado mattina, ogni mattina, appena svegli, come primissima cosa, provate a farvi il grande dono di scrivere, di getto, tutto quello che pensate, sentite, immaginate, desiderate, non desiderate. Mettete tutto su carta, canalizzate tutto il vostro mondo interiore in quel contenitore protetto e terapeutico, senza inibizioni, senza interpretazioni, senza giudizio. Tutto quello che vi viene, vomitatelo di getto. Per poi evitare di rileggerlo, firmarlo e strapparlo in mille pezzi. Questo rituale quotidiano e benefico vi spronerà a cominciare a incarnare la vita che fareste se foste già la persona che desiderate diventare. Smettetela di fare liste infinite di buoni propositi che servono solo a fare nulla e ad amplificare la frustrazione. Smettetela di pagare abbonamenti annuali in palestra se in questo momento fate persino fatica a fare un giretto di cinque minuti intorno al vostro palazzo ogni santo giorno. Smettetela di rifugiarvi sui social se poi quello che ne ricavate è solo il rimpianto per ciò che non avete o, ancora peggio, per ciò che non siete. La scrittura manuale ci aiuta a fare spazio. Crea il vuoto per riempirlo esclusivamente di ciò che è prioritario e significativo per noi. Completamente libero dalle aspettative altrui. Completamente rispettoso dei nostri valori. E completamente pregno del senso che noi vogliamo dare al nostro esistere. La scrittura manuale ci aiuta a disegnare l'identikit della persona che desideriamo diventare. E una volta che questo identikit sarà molto molto accurato, la scrittura manuale ci aiuterà a assumerci la responsabilità di incarnare quell'identikit. E così ci renderà liberi. Questo è il motivo per cui amo dire che la scrittura è il traghetto che ci conduce dall'essere al diventare. È quello che sta capitando anche a me, perché anche io sono umana. Da quando mi sono concessa il grande regalo di scrivere, sia come medicina che per donare qualcosa agli altri, all'orizzonte mi è apparso il ritratto della persona che ho sempre desiderato essere. E ora, finalmente, posso permettermi di diventare quella persona. Ma questa trasformazione è alla portata di tutti. Io non sono speciale. Tutti possiamo sempre cambiare pur rimanendo gli stessi. Fino all'ultimo respiro. Autostima e scrittura sono amanti segreti. Che ci chiedono impegno, disponibilità alla fatica, sudore, lacrime, devozione e soprattutto tenacia. La brutta notizia è che la tenacia per crescere e svilupparsi ci chiede ogni santo giorno di compiere solo e soltanto azioni davvero significative per noi. Senza scuse. La bella notizia è che ne vale la pena. Perché una vita senza fiducia in noi stessi è una vita sprecata. Grazie. Applausi. Grazie. Grazie. Grazie. Grazie. Grazie.