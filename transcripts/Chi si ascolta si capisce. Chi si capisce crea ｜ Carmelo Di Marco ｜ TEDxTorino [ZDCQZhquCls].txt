 Io nella vita faccio il notaio. Ogni giorno passo ore ad ascoltare altre persone. Non solo, passo anche ore ad essere ascoltato da altre persone. Quindi posso dirlo per esperienza, non è soltanto un principio astratto o una regola di buona educazione. Ascoltare è importante. Sono venuto qui stasera per dirvi, per dimostrarvi, che grazie all'ascolto possiamo creare qualcosa che prima non c'era. Che possiamo sorprendere ed essere sorpresi. Voi siete pronti ad essere sorpresi? Da un notaio, insomma. Beh, io ci voglio provare lo stesso e sono convinto che anche voi mi sorprenderete. Ognuno può essere portato per natura all'ascolto, però è importante imparare ad ascoltare ed è importante anche migliorare la propria tecnica di ascolto. Posso prolungare la durata della mia attenzione oppure posso renderla più intensa per migliorarla qualitativamente. Allo stesso modo possiamo essere portati per natura ad essere ascoltati. Ma anche questa è un'attitudine che è importante migliorare. Posso usare parole meno numerose, più chiare, in maniera da consentire a chi mi ascolta uno sforzo minore. Posso uscire dal solco del mio gergo professionale e usare un linguaggio che chi mi ascolta già possiede. O ancora posso lavorare sulla mia voce, sul ritmo delle mie parole, sui gesti che le accompagnano. Quando si ascolta e si viene ascoltati, le possibilità di miglioramento sono infinite. Eppure ci sono due tipi di miglioramento dei quali in particolare voglio parlarvi questa sera, che mi stanno particolarmente a cuore. Finora vi ho parlato di una relazione che si muove in una sola direzione. C'è uno che parla e uno che ascolta, uno che trasmette e uno che riceve. Ci ho pensato molto in questi giorni. E' come se quando ascoltiamo, ci facciamo ascoltare, volessimo sempre trasferire qualcosa. Come se chi parla avesse il desiderio o il bisogno di promuovere qualcosa. Un'idea, un'esperienza, un prodotto. E chi ascolta avesse il bisogno o il desiderio di ricevere quella cosa. Ecco, il primo miglioramento del quale vorrei parlarvi è un tentativo. Proviamo ad ascoltare, ad essere ascoltati senza sapere prima che cosa verrà trasmesso e verrà ricevuto. Provare a farlo senza neanche aspettarselo, in maniera disinteressata. Lo fate mai? E' una domanda che ho rivolto anche a me stesso. E mi sono risposto, ma certo, io sono un ottimo ascoltatore. E quando sono io che parlo di cose che conosco, non faccio nessun calcolo. Bravissimo. Poi però sono andato a cercare nella memoria momenti nei quali io abbia effettivamente applicato questa modalità di ascolto puro. E ho fatto molta fatica a trovarne. Così come ho fatto la stessa fatica quando ho cercato nella memoria momenti in cui altre persone abbiano ascoltato me senza aspettarsi prima che cosa ricevere. Intendiamoci. Ascoltare e farsi ascoltare per trasferire qualcosa ha perfettamente senso. È anche giusto ed è anche rispettoso. Del resto stasera siamo qui per questo. Se io fossi arrivato fin qui senza prima decidere che cosa avrei voluto trasferirvi o voi vi foste seduti qui di fronte a me senza essere predisposti a ricevere qualcosa, probabilmente o io o voi o tutti quanti ci saremmo mancati di rispetto. Ma una relazione di ascolto che nasce interessata ci toglie qualcosa. Ci priva della sorpresa. Eccolo il primo miglioramento sul quale mi voglio concentrare. Proviamo a farci ascoltare e ad ascoltare per dare e per ricevere la sorpresa, senza decidere tutto prima e senza che il giudizio su quello che avremo trasmesso o ricevuto dipenda dal confronto con quello che ci aspettavamo prima. Per parlarvi del secondo miglioramento sul quale mi voglio concentrare faccio un passo indietro. Torno al momento in cui vi dicevo che nella relazione di ascolto c'è uno che parla e l'altro che ascolta, uno che trasmette e uno che riceve. Ecco, io questa sera vorrei parlarvi di una evoluzione. Quella che ci porta dalla relazione dell'ascolto alla relazione degli ascolti. E sarebbe meglio dire tra gli ascolti. Sono sicuro che a tutti voi succede, nella relazione con il proprio partner o con un amico, di scambiarvi modi di dire, espressioni, frasi, che fanno parte della tradizione delle rispettive famiglie, con le quali si descrivevano situazioni oppure i caratteri di alcune persone. A volte sono espressioni dialettali che i nonni o i genitori inserivano in una conversazione in italiano. Altre volte sono esempi di quello che Natalia Ginzburg chiamava il lessico familiare. A me succede spessissimo con la mia compagna e puntuale ogni volta arriva la sorpresa. Uno dei due scopre nel bagaglio dell'altro un modo di dire totalmente sconosciuto. Oppure scopre che nelle rispettive famiglie uno stesso concetto, una stessa situazione, hanno modi per essere descritti diversissimi. O al contrario, che benché abbiamo origini geografiche diverse, abbiamo modi di dire identici per descrivere una certa cosa. Quelli di voi che hanno figli avranno sperimentato la scelta di chiedere ai figli qualche impressione, qualche spunto, in merito ad un argomento che dovranno trattare. Oppure che siano i figli a rivolgersi ai genitori in cerca di qualche collegamento tra ciò che stanno studiando e qualche esperienza tratta dalla vita reale. Ecco, quando succede a me io esco da quelle conversazioni con un taglio dell'intervento che dovrò tenere completamente diverso da quello che avevo immaginato. E i miei figli con qualcosa che sblocca o orienta ciò che dovranno creare e trattare. Oppure pensiamo a quante volte il rapporto e il dialogo con i nostri colleghi, che magari hanno esperienze e specializzazioni diverse dalla nostra, producono soluzioni, proposte, progetti. A me capita spesso di consultarmi con i miei quando abbiamo qualche problema giuridico un po' delicato da affrontare. Ecco, sono sicuro che abbiate capito perfettamente la differenza che corre tra una relazione dell'ascolto, al singolare, e una relazione tra gli ascolti, al plurale. Ma prima di esplicitarla ancora meglio e di avviarmi alla conclusione del mio intervento, chiedo aiuto ad una frase di George Bernard Shaw che molti di voi conosceranno già. Se io ho una mela e tu hai una mela e ce le scambiamo, avremo comunque una mela a testa. Ma se io ho un'idea e tu hai un'idea e ce le scambiamo, avremo due idee per ciascuno. Lasciamo perdere le mele, che sono la parte facile del concetto. Concentriamoci sulle due idee. In una relazione monodirezionale di ascolto, uno dei due trasferisce un'idea all'altro che se la porta via. Può essere utile, può essere anche molto importante, ma non avremo creato niente che già non ci fosse. E a ben vedere, anche se le idee sono due e vengono scambiate, abbiamo un miglioramento quantitativo per entrambi i protagonisti. Arrivo con un'idea, me ne vado a casa con due, ma anche in questo caso le due idee preesistevano. Non abbiamo ancora creato niente. E allora la frase di Bernard Shaw contiene un suggerimento importante che però non basta ancora. Perché anche la relazione bidirezionale crea un miglioramento quantitativo, che non è ancora quel miglioramento di cui vi voglio parlare e che grazie alla relazione con il partner, con i figli o con i colleghi possiamo realizzare. Gli ascolti, al plurale, gli ascolti reciproci, non creano soltanto una somma. Creano un collegamento, un mescolamento tra le idee che le cambia, le affina. E se siamo fortunati, se siamo bravi, se ascoltiamo e ci facciamo ascoltare bene, il mescolamento e quel collegamento fanno nascere una nuova idea. La relazione tra gli ascolti crea qualcosa che prima non c'era. Abbiamo un miglioramento quantitativo. Arrivo con un'idea, ne ricevo una seconda e insieme all'altra persona ne creo una terza. Ma abbiamo anche un miglioramento qualitativo, perché se la somma delle due idee è diventata creazione della terza idea, significa che le due idee si sono influenzate, si sono migliorate a vicenda. Sapete qual è l'ingrediente segreto, la polvere magica che permette all'addizione tra le due idee di diventare creazione della terza idea? è la disponibilità dei due protagonisti a non decidere tutto prima, a non aspettarsi pienamente, in maniera definitiva, immutabile, cosa verrà trasmesso e ricevuto. È la sorpresa. E allora l'invito è quello di ascoltare e farvi ascoltare senza decidere tutto prima. Fatelo in maniera che sia almeno un po' disinteressata. perché in questo modo, solo in questo modo, avrete la sorpresa che vi permetterà di creare. Grazie.