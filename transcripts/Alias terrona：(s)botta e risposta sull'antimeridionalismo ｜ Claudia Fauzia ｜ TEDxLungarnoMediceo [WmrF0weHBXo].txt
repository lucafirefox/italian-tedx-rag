 Leonardo Silva Revisore-Poletro Ciao, io sono Claudia. Di dove sono? Vengo da un'isola, una al centro del Mediterraneo. Mio nonno era pescatore e io l'infanzia l'ho passata a giocare sul molo. Mentre lui sistemava le sue reti sotto al sole, io ho imparato a leggere i venti, guardando le nuvole che correvano nel cielo. Quando soffiava maestrale, mio nonno mi diceva «State a casa, piccirica, una giornata». Ai tempi non avevamo molto, vivevamo tutti e cinque in una piccolissima casetta di fronte al mare. Ma il mangiare in tavola non ha mancato mai. I miei genitori lavoravano assai, mio padre era operaio e mia madre badava alla casa e a tutta la famiglia. Io sono dovuta diventare grande presto, quando ho iniziato ad andare a scuola. Di mattina aiutavo mio fratello a prepararsi e insieme andavamo alla fermata della corriera. Un altro modo di andare a scuola non c'era. Ogni giorno ci facevamo 40 km in andata e 40 al ritorno. Ma mia madre diceva che studiare era importante, che la scuola ci avrebbe dato un futuro migliore di quello che avevano avuto loro. La mia stagione preferita comunque era l'estate, quando la scuola finiva e andavamo tutti i giorni al mare. Mia madre preparava una bella tigli pasta al forno e ce ne stavamo in spiaggia l'intera giornata, a mollo in quell'acqua cristallina che voi manco vi potete immaginare. Al sud la vita scorreva lenta, come se nell'aria ci fosse un incantesimo. Ma il mago nessuno lo conosceva. E infatti un giorno la magia finì. Di sera all'ora di cena inizierono a presentarsi a casa gente brutta, con le facce tinte. Gli urlavano a mio padre che volevano i piccioli perché i favori si pagano e lui quel lavoro da operaio non l'avrebbe avuto mai se non fosse stato per loro. Ma mio padre, mischino, i soldi aveva quelli giusti per farci fare una vita dignitosa. E così un giorno a casa non ci tornò più. Cosa pensereste adesso se vi dicessi che questa non è affatto la mia storia? Che io sono nata in una grande città, in una bella famiglia, che la mia infanzia è stata bellissima, che io la mafia l'ho imparata studiando i libri di scuola, che mia madre è femminista e la mia bisessualità è stata accolta con gioia. Che terrona sarei io ai vostri occhi se dicessi questo? Potrei ancora rivendicare la mia identità di siciliana fuori dallo stereotipo del meridione? Il pregiudizio nei confronti delle culture e dei popoli delle regioni meridionali è un fatto noto e ha un nome. Anti-meridionalismo. Nonostante ciò facciamo ancora estrema fatica nel riconoscere la responsabilità collettiva che abbiamo nella costruzione subalterna del meridione. Bello d'estate, brutto la sera. Un posto dal quale andar via e semmai tornare solo come turisti. Esistono tante forme di anti-meridionalismo, alcune più evidenti, altre più subdole. In Italia, per esempio, è diffuso, anzi è legge, l'uso di termini disfregiativi per riferirsi alle persone meridionali. Sporchi, cialtroni, nulla facenti, sanguisughe, parassiti. In una sola parola, terroni. Li sentiamo nei cori dello stadio, in una scherzosa discussione al bar, ahimè sulla bocca dei politici. In TV, ma i social non fanno differenza, assistiamo alla messa in scena dello stereotipo del terrone. Un animale mitologico, a metà tra un criminale e uno zoticone, che guasta il panorama delle spiagge argentate d'estate o si acquatta nei vicoli di città fatiscenti. Meglio non incontrarlo in ogni caso. Queste sono solo alcune forme di anti-meridionalismo, fenomeno che, e non me ne vorrete, io definisco costituente. È nato con la nazione e nel corso dei decenni è stato istituzionalizzato. Che significa? Che è permeato nel tessuto normativo, nella mente dei legislatori. Altrimenti non si spiega come mai le persone del sud facciano così fatica ad accedere a servizi di base, come i trasporti, la salute, l'istruzione. Sapevate che la speranza di vita al sud è di un anno e sette mesi inferiore rispetto al centro nord? Non lo dico io, eh. Lo dice l'Istat. Sapevate che dal sud in 15 anni se ne sono andati 2 milioni di persone, quasi la metà degli abitanti dell'intera Sicilia? E questo lo dice l'Associazione Svimez. La Commissione europea invece ci conferma ciò che già sapevamo. Il pil pro capite degli abitanti di regioni come Sicilia e Calabria è ridicolo. Ora, potrei continuare a sciorinare dati sulla questione meridionale, ma nulla suonerebbe nuovo alle vostre orecchie, perché sono decenni che sentiamo parlare di questione meridionale senza che siano stati avvistati significativi miglioramenti. Diverso sarebbe se iniziassimo a parlare della subalternità del mezzogiorno come di un'ingiustizia strutturale, una disuguaglianza sistemica, un'iniquità arbitraria sulla quale il nostro Paese sia adagiato. Diverso sarebbe se parlassimo di antimeridionalismo come si parla di raccismo, di classismo, di misoginia, vale a dire di discriminazioni che sussistono con la connivenza delle istituzioni, delle norme e delle politiche. Ma devo aggiungere una cosa. L'antimeridionalismo non è soltanto nello sguardo di chi il meridione lo guarda dall'esterno, ma ha a che fare anche con la forma intima e privata di percepire se stessi. L'antimeridionalismo si insinua nelle carni dei terroni fino ad essere interiorizzato. è una meridiana sindrome dell'impostore che genera questo diffuso senso di inferiorità. Ed è per questo che molte persone meridionali desiderano somigliare alle persone del Nord, perché il Nord è la norma, è la civiltà, è il progresso. Ed è per questa ragione che molte persone meridionali, credendo di vantarsi, descrivono le loro città come le Milano del Sud. Ma perché? Ed è per questa ragione che molte persone meridionali, fuoriuscendo dai loro contesti, tendono a dissimulare il loro accento. E se qualcuno in un sussulto scorge la parlata originaria e chiede di dove sei? La persona meridionale di solito risponde «Sono originario della Sicilia, ma ci sono solo nato, eh?» Perché l'obiettivo è andarsene. L'obiettivo è affrancarsi da questa tara. Oggi il meridione è considerato la parte incivile d'Italia, l'archetipo della retratezza sociale ed economica, la zavorra che ostacola un progresso possibile e mancato. Ma se è vero che i problemi al meridione esistono e sono gravi, è vero anche che la narrazione dominante lo ha descritto come omogeneo, endemicamente maschilista, omofobo e privo di voce propria. E si è concesso il capriccio di ignorare ampi spazi di resistenza e diffusi processi di autodeterminazione che esistono e sono sempre esistiti. Ed è per questo che io oggi con voi vorrei fare un esercizio di contronarrazione, una narrazione alternativa che serve a sfidare quella dominante che racconti di questa autodeterminazione e resistenza. Oggi vorrei raccontarvi la storia di due giovani siciliani che hanno amato la libertà e il teatro. Il teatro e la libertà. In una vecchia stradina di una cittadina siciliana sorgeva un palazzetto dell'Ottocento che si appoggiava alle mura della città. Circa 40 anni fa in questo palazzetto si riunirono dieci giovani. Erano i protagonisti del teatro madre. Tra loro vi era Maria di Carlo, studentessa del ginnasio e figlia di un medico. Maria faceva parte dell'azione cattolica e nel suo tempo libero si dedicava al catechismo per i più piccoli. Insomma, una signorina per bene. Maria aveva 15 anni e nelle scuole di Corleone non erano state ancora introdotte le classi miste. Un giorno a scuola decisero di organizzare un cineforum e proiettarono Romanzo Popolare, film che una docente descrisse come scandaloso e pornografico. Maria non ci vide più. Per la prima volta in pubblico prese parola e disse che a lei il film l'era parso interessante, che la gioventù corleonese era repressa e voleva liberarsi da questo peso. E aggiunse che secondo lei le relazioni prematrimoniali erano sacre. E se questo significava essere additata come una puttana, beh, lei allora era felice di essere chiamata puttana. Fu un pandemonio. La notizia si diffuse in fretta nel paese e all'uscita da scuola un giovane suo coetaneo le si avvicinò. Voleva conoscerla. Le promise che le avrebbe regalato un suo libro di poesie. L'autore del libro era Nino Gennaro. Corleonese, anche lui, si era dato come missione di vita quella di contrastare il pensiero unico e aprire Corleone a vari punti di vista. Aveva fondato la Federazione Giovanile Socialista, un'oasi incontaminata, un luogo all'interno del quale potevano incontrarsi persone che altrimenti non si sarebbero incontrate. elettricisti, studenti, muratori, poeti, frequentavano tutti la Federazione, ma tutti entravano e uscivano come fosse una catacomba. Perché Nino era il frocio del paese e per questo pervertito e pericoloso. Neanche Maria ebbe molte occasioni di frequentare la Federazione perché nel frattempo a casa sua era scoppiato un cataclisma. Cos'era successo? Dopo la storia del Cineforum, sotto suggerimento di Nino, Maria ed altri decisero di organizzare a Corleone la prima giornata internazionale della donna. Era l'8 marzo del 1975. Si presentarono in quattro. Maria e una compagna per l'occasione avevano scritto un piccolo libricino, un pamflet che si chiamava L'Alternativa, all'interno del quale denunciavano la repressione che subivano le donne corlionesi. La reazione della famiglia non tardò ad arrivare. E dopo le minacce e la clausura, Maria decise di denunciare suo padre. Durante il processo venne detto che a traviare Maria, signorina per bene, era stato quel frocio di Nino Gennaro. Nonostante ciò, Maria il processo lo vinse. Eppure fu vittoria a metà, perché Maria e Nino iniziarono a subire minacce e ripercussioni, tanto che furono costretti a trasferirsi a Palermo. Negli anni 80 a Palermo, a partire dall'esperienza di teatro madre, Nino Gennaro divenne una delle voci più significative nel panorama della poesia e della drammaturgia contemporanea. In prima linea nella battaglia antimafia, si spese per i diritti degli omosessuali e di tutti i diversi. Era uno che recitava nelle case, con attori non attori, testi d'avanguardia scritti da lui. E Nino diceva una cosa che è significativa tutt'oggi. Il capolavoro di ogni potere è rendere labile o annullare la differenza, la distanza tra vittima e carnefice e renderti complice del suo dominio. Io dico no a questa morte, diceva lui. E io, seguendo la logica e le parole di Nino Gennaro, oggi vi voglio chiedere di smetterla di essere complici del sistema di oppressioni antimeridionalista. Ma vi voglio chiedere di più, vi voglio chiedere di essere felici. Nino Gennaro parlava della felicità come di un diritto anarchico. O si è felici o si è complici. Perché l'alternativa alla felicità è la complicità con un sistema che discrimina. Io oggi vorrei chiedervi di camminare insieme a me per dare un nuovo significato alle parole che hanno usato per affossarci. Per godere delle sonorità delle lingue regionali. Per l'antimafia, per la giustizia trasformativa, per la libera espressione di genere. Per il diritto di amare chi si vuole. Per l'orgoglio di appartenere a un Sud che non vuole somigliare a nient'altro che a se stesso. Io sono Claudia, sono nata e vivo in un'isola al centro del Mediterraneo e sono felice. Grazie.