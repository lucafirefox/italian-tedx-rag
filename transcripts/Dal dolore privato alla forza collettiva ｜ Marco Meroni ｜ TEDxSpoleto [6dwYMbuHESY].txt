 Maria Cappellino Revisore Immaginate la vostra vita come un bellissimo vaso. Questa era la mia vita a luglio 2016. E se chiudo gli occhi posso ancora ricordare, nei minimi particolari, quella vacanza stupenda fatta alle pendici del Cervino, la maestosità delle montagne che si riflettono nel lago blu, il calore del sole sulla pelle, il profumo dell'erba, ma soprattutto le corse dei miei bambini Ale e Gaia, il loro giocare, divertirsi, spensierati. Però la vita può cambiare, può farlo repentinamente e alle volte sa anche come colpire duro. I miei ricordi si fanno annebbiati. So solo che due giorni dopo quella fantastica vacanza, mio figlio Alessandro verrà ricoverato con urgenza in ospedale. In 48 ore perderà la capacità di muoversi e respirare. Questa malattia l'ho rinominata tsunami, perché è come un'onda anomala che arriva in ogni anfratto, porta distruzione, ma è solo quando si ritira in mare che si possono fare la conta dei danni e delle vittime. nel caso di Ale una distruzione completa. Immaginate di non poter respirare autonomamente. Avete bisogno di un macchinario. Immaginate di non potervi muovere, camminare, correre. Non vi potete nemmeno alzare dalle sedie dove siete seduti adesso. Facciamo un piccolo esperimento. Vi prude tantissimo il naso. Vediamo se qualcuno si gratta. Ecco. Non potete farlo. Allora, in quei giorni ho compreso, ho vissuto sulla mia pelle, che la vita può essere imprevedibile, che posso programmare ogni singolo dettaglio di essa, però ci sarà sempre la possibilità di un imprevisto, il famoso cigno nero. Però, allo stesso tempo, ho anche imparato una cosa. Ho imparato che c'è qualcosa che posso controllare completamente. È come decido di affrontare le vicissitudini, gli imprevisti, gli tsunami. In ospedale ci saremo rimasti circa un anno, un limbo nelle nostre vite, fatto di obiettivi mai raggiunti. Eppure, eppure quando c'è stato il momento di poter tornare a casa nostra, non eravamo pronti. né psicologicamente né fisicamente. Psicologicamente perché, alla fine, l'ospedale è un luogo sicuro, sia per Ale, ma anche per me e mia moglie Angela, perché alla fine non dovevamo più tornare alle nostre vite quotidiane, al solito tran tran. la coperta di Linus, tanto per intenderci. fisicamente perché casa nostra non era più adatta ad accettare e accogliere le nostre nuove esigenze familiari. Ovunque spostassi gli occhi in casa, vedevo solo barriere. Un appartamento innanzitutto su due piani, quindi scale. Un bagno piccolo, inagibile. Avete in mente anche gli zerbini, quegli zerbini belli spessi, no? Con sopra scritto welcome. Non ci dava più il benvenuto. Era diventato esso stesso una barriera. E allora, in quei giorni ho dovuto accettare una cosa. Dovevo ricostruire il mio vaso. E... Non è stato facile. Però, ho capito una cosa, dovevo ricostruirlo. Però, attenzione, non potevo ricostruire qualcosa di nuovo, perché i cocci di partenza sono questi, eh. Però allo stesso tempo non potevo più costruire un vaso identico a quello precedente, perché alcuni pezzi sono andati persi, mentre altri non hanno più senso di esistere. E allora, con tutti questi pensieri in testa, con tanta determinazione, tanto amore per mio figlio, ho iniziato a cercare soluzioni. Ho iniziato a ricostruire questo benedetto vaso. Tenendo in testa però una cosa. dovevo dare a mio figlio l'opportunità di poter esprimere tutto il suo potenziale, tutta la sua personalità. Il percorso non è stato facile, chiaramente non lo è tuttora. Ci sono tanti ostacoli, tanti pregiudizi, preconcetti. Uno fra tutti, uno dei più grossi ostacoli, è che nella nostra società non è prevista una cultura condivisa che parta dalle esigenze dei più fragili per realizzare tutto ciò che ci sta attorno. Oggetti, device, tecnologie, ma anche luoghi, ambienti, edifici. Eppure sarebbe tutto più facile se si partisse dalle esigenze dei più fragili per poi allargarlo a tutti gli altri. Perché vi assicuro che se una soluzione va bene per Alessandro, va bene per tutti noi. I primi che soffrono un po' di questo sono proprio i professionisti e le aziende che sarebbero deputate a trovare queste nuove soluzioni. Invece vivono di consuetudini, del solito modo di lavorare. No? L'avete già sentita questa frase. Eppure, quando sono riuscito a prenderli mano nella mano e portarli fuori dalla loro comfort zone, allora tutto è cambiato. Abbiamo creato un network, abbiamo cominciato a cercare nuove soluzioni. E Alessandro oggi, superando tutti questi ostacoli, ha raggiunto determinati livelli, determinati obiettivi. Ma innanzitutto, superando questi problemi, questi ostacoli, ho imparato tante cose. Ho imparato innanzitutto che condividendo idee, soluzioni, esperienze, riusciamo a creare qualcosa tutti assieme. Ho imparato che guardando il mondo con occhi nuovi e gli stimoli che ci sono con una mente creativa si possono trovare delle nuove soluzioni. Ho imparato che fare network permette di raggiungere più facilmente gli obiettivi. E allora Alessandro oggi va a scuola, frequenta regolarmente la prima media. Lo fa con la sua carrozzina elettrica, il suo bolide arancione, come l'ha rinominato lui, e con un ventilatore della dimensione di un pc portatile. Alessandro suona il piano. È ancora indietro, per amor del cielo, però è già bravino. Gli piace leggere, gli piacciono i Lego. e gli piace viaggiare. E non perdiamo mai un minuto per andare a scoprire il mondo, per arricchire le nostre vite. Però tutto questo può essere, può avvenire, può accadere solo se facciamo un primo tassello. Il primo tassello è un ambiente domestico, un ambiente familiare, dove lui possa effettivamente esprimere tutta la sua personalità e di cui sopra. E allora è così. È così che nasce il nostro progetto La Casa di Ale. È una concept house che abbiamo realizzato sulle specifiche esigenze di nostro figlio, che nella mia mente è un po' baccata, vuole diventare un punto di riferimento per tanti altri che vivono una situazione come la nostra. Allora immaginate Alessandro ogni mattina quando si sveglia, nella sua cameretta giallocangiante, l'ha voluta lui così, e vede attorno a sé solo opportunità, non limiti. E allora, allora la porta di casa si apre con un'app sullo smartphone. Abbiamo i sollevatori a soffitto in modo tale che possiamo spostare Alessandro da una stanza all'altra in totale sicurezza. E poi abbiamo messo un rubinetto di quelli con la fotocellula, no? Facile, no? Quelli che ci sono in tutti i bar, i ristoranti, però che nelle case private non ce l'ha nessuno. Ancora, tutta la tecnologia della casa è interconnessa in un network domotico che permette ad Alessandro di poter comandare ogni singolo device elettrico, elettronico, con la sola voce. e poi può chiamare, può dialogare con ogni stanza, con ogni ambiente della casa e con le persone che ci sono dentro. Così, tornando all'esempio di prima, se gli prude il naso, cosa fa? Chiama papà. Anche quando papà ovviamente è in bagno. Un classico. Bravo! Bravo! Bravo! Però abbiamo voluto fare qualcosa di più. Stiamo realizzando un laboratorio vivente. L'ho voluto chiamare così. Fa figo, no? È uno spazio dove invitiamo aziende, istituzioni, ma anche singoli privati a realizzare con noi nuove tecnologie per la disabilità. Per rimetterle nel mercato gratuitamente. Il primo progetto lo stiamo già realizzando. Lo stiamo realizzando con il Politecnico di Milano. Si tratta di un braccio robotico su base Arduino e con stampante 3D. Sarà open source per chiunque voglia replicarlo a casa sua, ovviamente gratuitamente. Perché lo stiamo facendo? Perché io devo dare ad Alessandro le autonomie che si merita. E allora, con questo braccio cosa può fare? Può prendere gli oggetti sulla scrivania. Può mangiare da solo. Può grattarsi il suo naso da solo. E come avete capito, la casa di Ale vuole essere un simbolo, un simbolo di speranza e di resilienza. E la vera magia che c'è al suo interno non è la tecnologia o l'innovazione, ma è l'amore e la determinazione che abbiamo messo per realizzarla e per condividerla con tutti coloro che ne possono avere bisogno. in Giappone c'è un'antica arte di restauro dei vasi rotti, il kintsugi. Qualcuno lo conosce? Eh, vedo dei sì. Cosa fa? Per chi non lo conosce, mette nelle crepe la polvere d'oro per arricchirlo, impreziosirlo e trasformarlo in una vera opera d'arte. E allora sapete cosa c'è? C'è che l'amore, la determinazione, la fatica, il network e la condivisione sono l'oro che ho voluto mettere nel mio vaso per arricchirlo, ma soprattutto per trasformare la mia fragilità privata in una nuova forma di forza collettiva. Applausi Grazie a tutti.