 Revisore Perchè le difficoltà lungo il percorso mi mettono così tanto KO? Me lo sono chiesto un'infinità di volte e oggi voglio raccontarvi una storia che forse vi sarà d'aiuto. Tre anni fa decido di intraprendere una nuova avventura. Dopo 12 anni di pallavolo mi affaccio ad un nuovo bellissimo mondo. L'atletica. Allora non sapevo ancora che la mia vita sarebbe completamente cambiata. Inizio a frequentare il campo di atletica quasi per gioco. Nuove persone, un nuovo ambiente, una nuova routine. Percepivo nell'aria la naturale sensazione di adrenalina di quando si inizia un nuovo percorso. Non mi sono da subito specializzata su una particolare disciplina. Provavo un po' tutto sperando di trovare la mia. 100 metri, salto in lungo, 400 ostacoli. E un giorno, siccome venivo dalla pallavolo, il mio allenatore mi consigliò di provare il lancio del giavellotto. Una specie di lancia di metallo. Allora non sapevo nemmeno cosa fosse. Poi ho scoperto che è una pratica veramente antichissima. Pensate che risale ai tempi dei Greci, tramandata di generazione in generazione dalle narrazioni di Omero. Compare persino nell'Iliade e nell'Odissea. Insomma, senza pensarci troppo, lo afferrai e lo scagliai verso il settore di lancio. «Tu sei una giavellottista», mi disse. Ed io, che il mondo dei lanciatori non l'avevo nemmeno minimamente considerato, mi ritrovai catapultata in un'avventura, che giorno dopo giorno iniziò a riempirmi il cuore. Imparare a 16 anni un nuovo sport completamente diverso è durissima. E così inizia una vera e propria sfida contro me stessa. Dovete sapere che il mondo dell'atletica non è un mondo facile. L'atletica è fatica, sacrificio, disciplina. L'atletica, essendo uno sport individuale, è imparare a stare da soli. Confrontarsi solo ed unicamente coi propri limiti. E imparare a fare anche ciò che non ci piace. Ed io iniziavo a vivere tutto ciò. Il fatto di potermi migliorare e imparare cose nuove mi coinvolgeva così tanto che mi allenavo tutti i giorni. I primi tempi era estate, quindi prendevo il treno con la bici così da fare il tragitto stazione campo nel minor tempo possibile. Partivo alle 7.40 e tornavo alle 1.15. Poi, con l'inizio della scuola, mangiavo in spogliatoio e tornavo alle 18.30. Insomma, vedevo più l'allenatore che i miei genitori. Ma non mi pesava. Il campo, per me, era sempre più casa. Il colore azzurro della pista, le voci dei bambini, persone nuove che diventano famiglia. Dopo cinque mesi di tutto questo, arriva la mia prima gara. Non avevo nulla da perdere. Le mie avversarie erano tutte più preparate di me. E dentro di me si scatena quel mix di ansia e adrenalina tipico dell'agonista. E' il mio turno. Entro in pedana. Lancia Portioli, esordisce il giudice. Non penso a niente. Sento solo il giavellotto tra le dita e la pista sotto i piedi. Mi faccio coraggio. E parto. In quella gara arrivo prima. Faccio il record della società e mi qualifico per i campionati italiani della mia categoria. Non riuscivo a credere fosse stato così semplice. Da quel momento in poi, avevo circa sei mesi di tempo per preparare la gara più importante della stagione. I campionati italiani. Dopo questo traguardo inaspettato, ho cominciato a capire che, quando si inizia qualcosa da zero, si fanno passi da gigante. I miglioramenti arrivano così velocemente che si fatica a contenere l'entusiasmo. Ci sentiamo invincibili. Che possiamo fare centomila cose. Ero talmente presa e entusiasta di tutto ciò, che il 17 giugno 2022 riesco ad arrivare sesta ai campionati italiani. L'atletica stava diventando sempre di più l'obiettivo della mia vita. Dovete sapere però che il lancio del giavellotto è una pratica veramente complessa, che richiede tanta tecnica e altrettanta forza ed esplosività. C'è chi dice che sia una delle discipline più ostiche dell'atletica. Anche un piccolo errore può fare un'enorme differenza. E io di errori. Ne dovevo aggiustare una marea. Di punto in bianco migliorare è diventato difficilissimo. Ci mettevo l'anima, ma non vedevo i risultati. Non riuscivo a capire. Pensavo che il miglioramento fosse direttamente proporzionale all'allenamento, come una retta che sale, sale, sale, sale senza fermarsi mai. Beh, mi sbagliavo di grosso. Come molti di voi sapranno, la vita di un atleta è un mix di alti e bassi. Per migliorare ci vuole tempo. I risultati non arrivano subito. Bisogna sudare. Io invece volevo bruciare le tappe. Ero riuscita ad arrivare sesta agli italiani con poca preparazione. E quindi pensavo che da lì avrei preso il volo. Facile, no? Beh, non riuscivo a portare a termine un allenamento senza piangere. Ero completamente insoddisfatta e focalizzata su ciò che non riuscivo a correggere. Sono una persona perfezionista. A volte le prime aspettative che non voglio deludere sono proprio le mie. E questa roba ti soffoca, ti senti un peso addosso che neanche riesci più a respirare. Per me inizia un periodo di down che dura per tutta la stagione successiva. E in quei momenti ho iniziato a chiedermi Perché la mia felicità dipende così tanto dai miei risultati? Perché il mio stato d'animo è cambiato così radicalmente? Il tema della felicità mi sta molto a cuore. Sono sempre stata appassionata di crescita personale, interesse trasmessomi da mio padre, che sin da bambina mi faceva partecipare a corsi su corsi nel renti l'argomento. Perciò spesso, quasi indirettamente, ho ricevuto tantissimi insegnamenti preziosi. Un'altra importante persona dalla quale ho assorbito moltissimi valori è il mio nonno paterno. Mio nonno ha vissuto una vita travagliata. Vista da fuori potrebbe sembrare una vita di sole sofferenze. La povertà nel dopoguerra, il lavoro molto duro sin da bambino e le continue malattie che l'hanno sempre tormentato. Ma a pensarci non l'ho mai visto infelice. Non l'ho mai visto abbattersi, nemmeno in un letto d'ospedale. Aveva l'incredibile capacità di amare immensamente quel poco che aveva e affrontava la vita nel modo più propositivo possibile. Purtroppo non c'è più da qualche anno e non ha potuto confortarmi in quel momento di crisi. Però sono sicura che mi avrebbe detto che nella vita ci vuole pazienza e che la strada per le cose belle è una strada tortuosa, piena zeppa di curve e senza nessuna scorciatoia. Si sente spesso dire che siamo una generazione infelice, che abbiamo paura e non siamo in grado di affrontare le difficoltà della vita, che ai miei tempi era tutto diverso. Ma è esattamente così? E se sì, perché? Perché viviamo in una società profondamente proiettata su ciò che manca, su ciò che non c'è, su ciò che non va in noi e nelle persone che ci circondano. Una società che ci spinge a performare, a dare il 300% e a ottenere il 500%. Una società che ci mette fretta, inducendoci a non fermarci mai per la paura di essere tagliati fuori. Ci sentiamo costantemente inadeguati, inadatti. Pretendiamo sempre di più da noi stessi e dalle nostre vite, ambendo a modelli irraggiungibili, dai quali ogni giorno veniamo bombardati sui social. Vite perfette, relazioni felici, viaggi da sogno e corpi scolpiti. Facciamo dei nostri obiettivi il motivo della nostra esistenza. Ci identifichiamo profondamente in essi e se incontriamo un ostacolo andiamo in crisi. Ci sembra di non essere più capaci di fare niente. Vediamo solo quello che ci manca e ci dimentichiamo di quello che ci appartiene. Dei nostri talenti, delle cose che abbiamo imparato, delle cose nelle quali siamo bravi. Nel giavellotto, il 99% delle volte, quando pensi a fare la misura, al risultato, ti irrigidisci e sbagli. È quasi matematico. Il mio allenatore mi dice sempre, devi lanciare per lanciare bene e non per fare la misura. E questo mi ha insegnato tanto sulla felicità. Non ho fatto tante competizioni importanti. La mia carriera, se così si può definire, è appena iniziata. Però nelle poche che ho fatto, ho capito che se ti focalizzi solo su ciò che verrà dopo, su ciò che ancora non ti appartiene, e pensi che lo devi raggiungere per forza, perché se no non vivi, il lavoro che hai fatto fino a quel momento si vanifica. Pensi solo al fatto che non hai raggiunto quel qualcosa, senza renderti conto che sei arrivato fino a lì. Poniamo sempre l'attenzione su ciò che non abbiamo, su ciò che non siamo più, o su ciò che saremo. Non ci concentriamo mai sull'attimo presente, l'unico sul quale abbiamo davvero potere. Ho capito che essere felici non è una condizione di passaggio che ogni tanto assaporiamo per qualche secondo. La felicità è un modo di vivere, un modo di affrontare quella che mio nonno chiamerebbe la strada per le cose belle. Ho capito che per me la felicità è faticare, impegnarmi, mettere tutta me stessa nei miei progetti divertendomi, amando giorno per giorno quello che faccio, anche se è difficile, anche se ci sono degli ostacoli, anche se sono stanca. Arrivando a fine giornata, sapendo che quella fatica servirà a qualcosa. Che quella fatica è un elemento necessario non solo per far volare il giavellotto un po' più in là, ma anche per costruire passo dopo passo la persona che sarò domani. Grazie.