 L'intelligenza artificiale è davvero intelligente? Noi spesso ascoltiamo questa domanda anche nei dibattiti pubblici. Spesso ascoltiamo risposte come sì, è molto intelligente, è più intelligente degli esseri umani, forse addirittura è super intelligente. Però al tempo stesso ascoltiamo anche risposte differenti, risposte come no, non è affatto intelligente, anzi è stupida, solo noi esseri umani siamo intelligenti. L'intelligenza artificiale agisce, fa qualcosa senza davvero capire, dunque non è intelligente nel senso proprio del termine. Allora mi sono detta, ma perché non chiederlo all'intelligenza artificiale? Perché non chiedere proprio all'intelligenza artificiale se lei è intelligente? E allora ho cercato delle risposte utilizzando quelli che sono i sistemi di intelligenza artificiale un pochino più, diciamo, alla moda oggi, no? Intelligenza artificiale cosiddetta creativa o generativa. Cioè quei sistemi di intelligenza artificiale che producono testi, generano linguaggio a partire da modelli molto complessi e anche cercando in qualche modo di simulare il linguaggio umano, associando termini che normalmente, o per meglio dire statisticamente, il più delle volte nel linguaggio umano stanno bene insieme. E quando per la prima volta ho fatto questa domanda, che cosa mi ha detto questo sistema di intelligenza artificiale? Mi ha detto, beh, in realtà l'intelligenza artificiale non è veramente intelligente così come lo sono gli esseri umani. Quindi ha cominciato col proporre una sorta di paragone tra l'intelligenza artificiale, tra se stessa possiamo dire, e l'intelligenza propriamente umana. E che cosa ha detto? Che cosa ha scritto? Ha scritto, beh, l'intelligenza artificiale ha dei limiti. Per esempio non è capace di pensiero indipendente, non è capace di intercettare quello che è il senso comune. È dipendente dai dati su cui si basa, ha una capacità di problem solving piuttosto limitata. Bene. Poi ho pensato, vediamo che cosa nei modelli un po' più tradizionali, gli algoritmi di intelligenza artificiale che ad esempio regolano i motori di ricerca, vediamo che cosa lì compare in risposta a questa stessa domanda. E allora in questi motori di ricerca ho trovato tutta una serie di fonti secondo cui l'intelligenza artificiale era davvero intelligente e altrettanti fonti, altrettanti luoghi in cui si diceva invece che l'intelligenza artificiale non era intelligente. Sono poi tornata a riproporre la domanda iniziale a quel sistema più innovativo di intelligenza artificiale creativa o generativa, quella che appunto produce testi. E in questa seconda fase della ricerca che cosa mi ha detto? Qualcosa di totalmente diverso dalla prima. Non mi ha più detto, beh, l'intelligenza artificiale non è così intelligente come sono intelligenti gli esseri umani perché ha tutti quei limiti che abbiamo visto. Mi ha detto qualcosa di molto più articolato. Mi ha detto, beh, questo è un tema molto complesso, è un tema filosoficamente rilevante, al quale è difficile al giorno d'oggi dare una risposta certa. Quindi non si può dire né che l'intelligenza artificiale sia veramente intelligente né che non lo sia. Evidentemente questa seconda serie di risposte è stata prodotta tracciando quelle che erano le ricerche che io avevo nel frattempo svolto. Quindi immagazzinando, sintetizzando in modo creativo tutta una serie di dati che nelle mie ricerche io avevo generato, mostrando un'attenzione per la dimensione filosofica della questione e cercando degli argomenti pro e contro. Allora mi sono chiesta, ma se questo avviene forse non dobbiamo ripartire dalla domanda? La domanda ha senso. Porsi questa domanda, se l'intelligenza artificiale è davvero intelligente, ha senso? Perché porsi questa domanda significa instillare l'idea che un qualche paragone tra l'intelligenza artificiale e l'intelligenza umana ci deve pur essere. Il linguaggio che noi utilizziamo, la parola intelligenza, l'aggettivo intelligente, non sono neutri. Dire qualcosa significa già sempre fare qualcosa. Una parola è sempre anche un'azione. Le parole che noi pronunciamo orientano il nostro pensiero e il modo in cui noi agiamo. E allora mi sono detta, ma forse anziché impostare la domanda in questo modo e anziché pensare a un paragone tra l'intelligenza umana e l'intelligenza artificiale, non dovremmo forse soffermarci sulla differenza, sull'unicità e soprattutto, piuttosto che chiederci se l'intelligenza artificiale sia davvero intelligente, non dovremmo interrogarci su quella che è l'intelligenza propriamente umana? Perché forse solo interrogandoci su questo possiamo capire come utilizzare i sistemi di intelligenza artificiale. E allora se noi poniamo questa domanda, se cerchiamo di portare avanti questo cambio di prospettiva, capiamo innanzitutto che l'intelligenza umana è sempre fatta di un connubio di razionalità ed emozioni. Questo già lo sapevano gli antichi filosofi greci, questo è qualcosa che le neuroscienze oggi provano ulteriormente. Cioè come alla base di ogni scelta intelligente vi sia sempre un connubio, spesso indissolubile, inestricabile tra componente emotiva e componente razionale. Ma la componente emotiva non è quella che emula attraverso il linguaggio le emozioni umane. La componente emotiva è quella che quando noi prendiamo una decisione ci fa palpitare il cuore, ci fa sudare, ci fa arrossire, ci fa vivere emotivamente nella mente e nel corpo quell'atto di intelligenza che noi stiamo compiendo. E poi l'intelligenza umana è anche qualcosa che richiede una grande comprensione del contesto nel quale noi ci muoviamo. Questo lo si vede in maniera emblematica nella scuola di Atene, con Platone che ci invita a guardare il mondo delle idee e di ciò che è bene, e Aristotele che ci invita alla concretezza, alla mano giù. Cioè cercare di capire come concretamente noi possiamo orientarci nelle azioni che compiamo per agire bene. E quindi la comprensione del contesto è qualcosa che ci fa agire in modo intelligente nel senso dell'orientarci eticamente. L'etica è un po' come una bussola che ci indica la strada, ciò che è bene e in virtù di cui noi in quanto esseri umani possiamo agire. E infine l'intelligenza richiede sempre una relazione tra pensiero e azione. Pensare bene è fondamentale per agire bene. Il pensatore di Rodin simboleggia quel tempo che noi dobbiamo prenderci per pensare, per riflettere e per orientare bene il nostro agire. Ma anche per conoscere noi stessi, conoscere noi stessi nelle nostre potenzialità e nei nostri limiti. Questa è quella che gli antichi filosofi greci chiamavano l'afronesis, la saggezza pratica, proprio questa capacità di agire in modo intelligente che non è la semplice sapienza astratta, ma che è proprio qualcosa che si nutre della comprensione del contesto, della conoscenza di sé. Ma l'intelligenza propriamente umana richiede un'ultima e non meno importante dimensione e un'ultima e non meno importante caratteristica. Quella che Socrate definiva l'importanza del non conoscere, il sapere di non sapere, l'importanza del senso del limite. Ecco, fermiamoci un attimo, riflettiamo sull'importanza di questo senso del limite, riflettiamo su ciò che come esseri umani ci caratterizza. Perché esseri umani non significa essere macchine. Esseri umani significa avere tante potenzialità, ma essere anche fortemente vulnerabili. Significa potere fare qualcosa, ma essere limitati nel fare qualcos'altro. E questo è importante saperlo, è importante conoscerlo. E se noi ci soffermiamo su questo, allora possiamo ritornare alla domanda iniziale. Non tanto nella forma del paragone, quanto nella forma dell'unicità e nella forma della collaborazione che può e deve esserci tra esseri umani e sistemi di intelligenza artificiale. E allora con questo sguardo rinnovato, riflettendoci a pensare, invito tutti a riflettere su una frase, una frase di Einstein, con la quale chiudo. I computer sono incredibilmente veloci, accurati e stupidi. Gli uomini sono incredibilmente lenti, inaccurati e intelligenti. Ma l'insieme dei due costituisce una forza incalcolabile. Grazie. Grazie.