 Buonasera a tutti e tutte. Allora, quella che vedete in diapositiva è una riproduzione fatta con l'intelligenza artificiale di una foto che ho fatto qualche tempo fa mentre ero al supermercato. Ero andata a fare la spesa quando a catturare la mia attenzione è stata una valanga di scatole disposte a formare una piramide. Solo avvicinandomi ho scoperto che si trattava dello zampone. Per chi non lo sapesse, lo zampone è un prodotto tipico della cucina italiana che è fatto da carne di suino macinata, condita con spezie e inserita all'interno dell'involucro della zampa di un maiale. Ora, nonostante non fosse la prima volta che mi recassi al supermercato e vedessi prodotti di origine animale, questa piramide qui mi ha scosso. A turbarmi era l'idea che all'interno di quelle scatole ci fosse un arto di un essere vivente sotto vuoto. A peggiorare ancora di più la situazione c'era la consapevolezza che il processo produttivo per arrivare a questo tipo di prodotto era devastante per l'uomo e l'ambiente. Quello che ho visto mi ha spinto a chiedermi come fosse possibile che noi esseri umani ci sentissimo rassicurati e convinti nell'andare al supermercato e comprare una parte di un essere vivente sotto vuoto. Come fosse possibile che l'idea di una cosa del genere non ci sembrasse inquietante piuttosto che gustosa. Io credo che la ragione di ciò sia da ricercare nel distacco che si è costruito tra l'uomo e il cibo. Siamo abituati ad andare al supermercato e trovare i prodotti lì già pronti sullo scaffale e questo ci distrae dal porci delle domande sul processo produttivo. Quindi mi sono chiesta come cambierebbero le nostre scelte alimentari se ogni volta che entrassimo in contatto con un prodotto la nostra immaginazione fosse capace di creare una sorta di microproiezione del processo produttivo. Vi faccio qualche esempio. Per lo zampone sarebbe quindi un maialino che cresce, viene allevato, poi viene ucciso, macellato e i suoi resti vengono inseriti all'interno della sua zampa. Per il latte sarebbe quindi una mucca che viene allevata, viene fatta accoppiare e poi viene munta. Ma se foste al supermercato e leggeste su un'etichetta di un prodotto prodotto a base di carne coltivata qual è la microproiezione che la vostra immaginazione vi farebbe? Vi do qualche indizio. Vedreste un'operatrice o un operatore che isola delle cellule, le prende o tramite biopsia non invasiva da un animale o dal freezer e le mette a proliferare, cioè aumentare in numero all'interno di un terreno di coltura che ha tutti i nutrienti che servono alle cellule. Lo step successivo è il differenziamento delle cellule, cioè le cellule vengono fatte passare da uno stato generico a uno stato specializzato. Per farvi un esempio si può ottenere o muscolo o grasso. Lo step successivo è semplicemente la raccolta delle cellule e l'impacchettamento. Quindi fondamentalmente voi pensereste ad un prodotto animale non visualizzando completamente o quasi l'animale stesso. Perché? Perché questo è il grande vantaggio dell'agricoltura cellulare. L'agricoltura cellulare, infatti, si pone come obiettivo di riuscire a creare prodotti animali, proteine animali, senza l'utilizzo dell'animale stesso, ma utilizzando delle cellule e delle strutture che sono analoghe a quelle che utilizziamo per la produzione della birra. Pazzesco. E questa è anche un po' la contrapposizione in metodo tra produzione tramite allevamento tradizionale e produzione tramite agricoltura cellulare. Nel primo caso, nel caso dell'allevamento tradizionale, è l'animale al centro del processo produttivo. Noi non lo riconosciamo, magari, non lo vediamo al supermercato perché li siamo distaccati, ma è lui che cresce, che viene allevato, ucciso e soffre. Nel caso dell'agricoltura cellulare, invece, è l'uomo ad essere al centro del processo produttivo. L'uomo che cerca di produrre il proprio cibo tramite l'accesso alla tecnologia. Tramite l'agricoltura cellulare, quindi, l'uomo basa la produzione di proteine animali non sullo sfruttamento di un'altra specie, ma sulla propria capacità di industriarsi. E se volete, questo è un po' ciò che ha sempre spinto l'uomo lungo la strada del progresso. Rendere la vita un po' più semplice, la vita quotidiana un po' più semplice, ma anche risolvere tutti quei problemi che mettevano, magari, a repentaglio la vita stessa della specie. Ecco, in questo momento storico noi dobbiamo necessariamente affrontare un problema, che è il problema della disponibilità delle risorse. Stiamo assistendo ad una crisi ambientale che ha spinto la comunità scientifica a mettere in discussione tutti gli aspetti della nostra vita, proprio perché, proprio a causa dell'impatto che il nostro modo di vivere ha sull'ambiente. E alcuni degli attori coinvolti noi li conosciamo bene. Tra questi, le emissioni di gas clima alteranti. Il grafico che vedete in figura mostra le emissioni di gas clima alteranti dal 1970 al 2022 divise per settore. Il settore giallo è il settore dell'energia. È sicuramente uno dei maggiori contributori di emissioni di gas clima alteranti e questo è anche il motivo per il quale la comunità scientifica sta spingendo affinché si passi da fonti energetiche non rinnovabili, quali combustibili fossili, a fonti energetiche rinnovabili. Ma guardando questa slide, a quanti di voi verrebbe in mente di dire no, noi non vogliamo le fonti energetiche rinnovabili perché siamo affezionati ai bei tempi delle piattaforme petrolifere. Noi non vogliamo la transizione alle rinnovabili perché mette fine alla nostra tradizione energetica. Penso nessuno. Potremmo parlare di interessi e soluzioni, ma di certo non parleremmo di tradizione energetica. Quando si parla di cibo, invece, sentiamo spesso parlare di tradizione. Riconosciamo come nostro cibo solo quello che siamo abituati a vedere al supermercato, sugli scaffali, e che pensiamo di conoscere. Però, quanti di voi, nel rispetto della tradizione, quando tornano a casa per cucinare il cibo, fanno un bel falò in salotto? Nessuno. E quanti di voi, invece, utilizzano il forno? Comunque, poco fa ho detto, non a caso, alimenti che pensiamo di conoscere. Sentiamo spesso dire noi non sappiamo cosa c'è dentro la carne coltivata. Perché? Sappiamo, invece, cosa c'è dentro la carne tradizionale? Vi faccio vedere una cosa, ecco. quella che nel settembre 2023 il Great Italian Food Trade ha analizzato 39 prodotti a scaffale, cioè ne ha valutato la composizione. In questa tabella vedete il riassunto di alcuni di questi. Nella prima colonna ci sono semplicemente il nome del prodotto, l'origine, il prezzo. Nella seconda colonna vedete invece la percentuale di carne. potete vedere benissimo anche voi che va dal 41% al 95%. E il resto? Il resto sono altri ingredienti che vengono aggiunti. Possono essere patate, possono essere cipienti, quindi sicuramente non c'è solo carne, magari neanche carne di un tipo solo. Un'altra cosa che vedete sono i nitriti. Cosa sono i nitriti? I nitriti sono dei conservanti che vengono aggiunti nella carne e una volta a contatto con l'ambiente acido del nostro stomaco metabolizzano, quindi producono le nitrosamine, cancerogene per l'uomo. Adesso, nitriti e nitrati ci sono anche in alcuni prodotti vegetali, però c'è una differenza che in alcune piante, in alcuni vegetali ci sono anche, in quasi tutte, ci sono anche vitamine e antiossidanti che inibiscono, cioè bloccano, la formazione delle nitrosamine. Questo quindi cosa ci dice? Ci dice che c'è sicuramente necessità di consapevolezza sugli ingredienti e sul sistema alimentare. Infatti, dobbiamo anche essere consapevoli che alcuni dei prodotti animali che noi troviamo sugli scaffali alle volte vengono prodotti oltreoceano e l'unico motivo per il quale noi possiamo comprarli al nostro supermercato di fiducia e l'accesso alla tecnologia. Questo è un grandissimo risultato perché in questo modo noi siamo capaci di avere accesso a odori e sapori che altrimenti non conosceremmo. D'altro canto, però, tutto ciò ha un prezzo e il prezzo è la perdita di biodiversità dei nostri ecosistemi, il prezzo è il nostro clima che cambia, il prezzo è la ridotta disponibilità delle risorse, quali acqua e suolo, e il prezzo è il ben noto spillover, cioè il salto di specie per prossimità spaziale di un virus o un batterio. Quindi, diciamo che risulta chiaro che con tutto quello di cui abbiamo parlato c'è necessità di sviluppare tutte le soluzioni che abbiamo per ridurre l'impatto ambientale degli allevamenti sulla natura. E in Italia c'è un ecosistema che sta cercando di farlo tramite agricoltura cellulare, nonostante le scelte infelici del nostro governo. In Italia c'è Bruno Cell che è la prima start-up italiana completamente focalizzata sull'agricoltura cellulare che fa ricerca sulle linee cellulari, il primo step di cui vi parlavo. In Italia c'è Kernel Science che fa scalabilità e modelli computazionali. E in Italia c'è anche Agricoltura Cellulare Italia. In questa associazione scienziati e ricercatori si sono uniti per condividere il progresso dell'agricoltura cellulare perché gli studi sull'impatto ambientale dell'agricoltura cellulare sono molto promettenti. In questa slide vedete in alto la necessità di suolo per produrre un chilo di carne tramite agricoltura cellulare oppure tramite allevamento tradizionale per ogni specie. Per produrre un chilo di carne tramite agricoltura cellulare ci vogliono da 0 a 5.5 metri quadri di terreno. Per farlo tramite allevamento tradizionale per esempio per i bovini ci vogliono da 23 a 65 metri quadri di terreno. La situazione peggiora con le necessità d'acqua. Infatti il grafico sotto vi mostra quanta acqua è necessaria per produrre un chilo di carne con diversi metodi e per diverse specie. Nel caso dell'agricoltura cellulare ci vogliono da 42 a 920 litri d'acqua per produrre un chilo di carne coltivata. Nel caso dei bovini da 490 a 20.000 litri d'acqua. Risulta chiaro quindi che i risultati sono promettenti e che bisogna continuare a investire tempo e risorse per fare ricerche in agricoltura cellulare. D'altronde la bellezza di un sistema mondo che evolve sta proprio nell'essere reattivi a quei cambiamenti che possono mettere in discussione la nostra specie. Insomma immaginiamo insieme di essere a casa e a un certo punto voler andare a fare la spesa e andare al nostro supermercato di fiducia e una volta lì comprare una bella fetta di angus argentina che oltre che essere gustosa riduce l'impatto che noi stessi quando mangiamo abbiamo sull'ambiente da seduti masticando non sarebbe straordinario? Grazie. Grazie.