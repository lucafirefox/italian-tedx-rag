 Andrea Rios Revisore Vorrei farvi una domanda. Il PIN del Bancomat, ve lo ricordate? Mai successo che sia svanito? E sei lì che guardi trattini da riempire? Niente, ti viene in mente niente? Poi ti accanisci e digiti tre volte un codice sbagliato. Addio Bancomat. In compenso, le bionde trecce, gli occhi azzurri e poi le calzette rosse del buon Lucio Battisti, e lo so che ve lo ricordate, ce l'abbiamo scolpito qua. Ma che senso ha questa cosa? Il PIN svanisce e la canzone resta. Il cervello è veramente strano. Seleziona cosa trattenere e cosa lasciare andare. Ma in base ad un criterio che è tutto suo. Di certo sappiamo che riserva spazio per le informazioni che suscitano emozioni. Allora magari succede di sentire nell'aria un buon profumo e di pensare ad una persona cara. Oppure il profumino delle lasagne la domenica. Quello lì che sa così tanto di famiglia. Poi capita anche che una parola, un oggetto, magari una persona, rievochino emozioni negative, come la tristezza, la delusione, la rabbia, la paura. Io non so voi. Io gli esami di maturità li sogno ancora di notte. E vi assicuro che è un incubo. Insomma, da qualche parte nel cervello memorizziamo le emozioni. E opera di una cosa piccola piccola. Pesa 3 grammi se di taglia grossa. Si trova nella parte profonda del cervello, alla forma di una mandorla. Ed è per questo che si chiama amigdala. È una parte reattiva, non pensante del cervello. È come una sentinella. Possiamo immaginarla come un radar, una sentinella appunto che sta sempre in servizio. E sulla base delle informazioni memorizzate, o ci mette allerta, oppure ci rilassa. E ha anche la capacità di influire sulle nostre azioni. La mente va in blackout quando le emozioni prendono il sopravvento. E allora? Le farfalle nella pancia, i battiti accelerati, la sudorazione, la mente annebbiata. Come se qualcuno si mettesse al comando del tuo corpo. Alcuni parlano di sequestro emotivo. E ti sarà capitato una volta di dire o fare qualcosa di cui poi ti sei pentito. Come se fosse stato un altro te ad agire. Poi ti sei chiesto, ma da chi sono stato posseduto? Ma esci da questo corpo? Quindi, da un momento all'altro, tutti possiamo essere sequestrati dalla mandorla. Io penso che sia importante esserne consapevoli. Perché ogni tanto lei si attiva, ma è completamente falso allarme. La mia è bella tosta. Una mandorla che fa gli straordinari. E mi dà parecchio da fare. Da parecchio tempo. I miei genitori si sono separati quando io avevo sei anni. Erano giovani. Ognuno per la sua strada. Io sempre con la mamma. In una simbiosi totale. Dove c'era lei, c'ero io. Una mamma bella, sempre elegante. Dicono molto talentuosa. Anche irrequieta. Io vorrei poterle chiedere dove stava andando. Quale sogno stava inseguendo quando ha messo in fila, una dopo l'altra, scelte sbagliate. Persone sbagliate. Vorrei che fosse ancora qui. Per potermi raccontare come è finita in quel vicolo cieco di un amore malato, violento. Ci sono frammenti della mia vita che ogni tanto riemergono. Io mi chiedo se siano accaduti per davvero. I suoi lividi. La sua disperazione. La mia. Quando un giorno sono tornata da scuola, l'ho trovata per terra. Rannicchiata. In una cucina piena di gas. Se mi concentro, ancora oggi io sento tutto. I rumori che la notte amplificava. L'odore della paura. Io in piedi di notte davanti a quella porta chiusa a chiamare mamma, mamma. Forse lei pensava di aver trovato l'amore. Quell'uomo era bello, giovane, attraente. Io me lo ricordo ancora. Di certo non sapeva che sarebbe stata la sua rovina. Un giorno una persona ha avuto la forza di raccontare a mio padre cosa stesse succedendo in quella casa. Io sono stata allontanata da mia madre e per convincermi mi hanno detto che sarebbe stato solo per poco tempo, altrimenti io non l'avrei mai lasciata. Oggi so che non avrei potuto fare molto. A 12 anni sicuramente no. Oggi vedo chiaramente una mamma che aveva bisogno di aiuto. Una donna malata di una forza autodistruttiva da cui difficilmente ci si può salvare da soli. Oggi vedo chiaramente anche la fortuna che ho ad essere figlia di mio padre. Quanto è stato coraggioso a strapparmi da lì dove nessun bambino si dovrebbe mai trovare. Il suo coraggio è stato poi anche il mio ed è diventata una risorsa molto importante per me. Soprattutto quando sono partita per l'università e magari come tanti di voi sono arrivata in una città in cui non conoscevo anima viva. Avevo 17 anni. La mandorla attivissima, in modalità superprotezione. Spesso nel weekend avevo la febbre. Soprattutto quando non avevo gli impegni delle lezioni. È stato un inizio, un nuovo inizio. Emotivamente molto impegnativo. Poi però è andata. A 30 anni si è realizzato il sogno della mia vita ed è nato Edoardo. E lì di nuovo la simbiosi mamma figlio. È iniziata la storia della donna mamma in carriera. Sempre di corsa. Mi sono trasformata in una specie di funambola con i tacchi, costantemente alla ricerca di un equilibrio. proiettata sempre nel futuro, ma in uno stato, come dire, di anestesia emotiva. Come se in passato niente fosse accaduto. Correre, correre, correre, perché così non ti guardi indietro. E hai l'illusione che il passato non ti possa raggiungere. Ma poi, quello che succede è che l'effetto dell'anestesia, anche di quella emotiva, prima o poi finisce. E lì il dolore lo senti. Anche a distanza di anni. Dicono che il tempo cura le ferite. A me pare che questa regola non funzioni tanto bene. Quando è arrivato il Covid, la mia amigdala ha fiutato fortissimo l'odore della paura. Quello che aveva schedato nella mia vita di bambina. La sentinella ha attivato tutti i sistemi di allarme. Tutti insieme. E senza nessun preavviso è stato cortocircuito. Ci è voluto un po'. Poi però ho capito che era arrivato il momento di occuparmi di quella parte che avevo tenuto sotto anestesia per anni per poter sopravvivere. La mia voce interiore. Quella che io chiamo la mia anima. Ognuno di voi ha la sua concezione di anima. Al di là dei dogmi e delle definizioni, per me è semplicemente quel nucleo incomprimibile dentro cui sono custoditi i valori e il senso stesso della vita. Edo, dai, parla con la tua anima. Senti un po' lei cosa ha da dirti. Suggerisco da sempre a mio figlio quando si pone grandi interrogativi sulla vita. E lui, questa cosa l'ha interiorizzata, un giorno, aveva più o meno cinque anni e voleva assolutamente comprare un gioco. Mammina, dai, ti prego, me lo compri, mi piace tantissimo. Poi guarda che ho già parlato con l'anima e mi ha detto che me lo merito. Secondo me, le anime vanno curate. Almeno quanto gli addominali. E voi come siete messi a fitness? Massa magra, massa grassa? Magari molti di voi si applicano e il corpo lo curano. E l'anima? Secondo me, se facessimo un sondaggio, l'addominale vincerebbe sull'anima. Sapete perché? Perché quello si vede e ci preoccupa di più. Allora succede ogni tanto che dell'anima ce ne occupiamo solo quando esonda. E lì, rimettersi in equilibrio è difficile. Io ho imparato che del dolore ci dobbiamo occupare. Lo dobbiamo digerire. I nodi li devi sciogliere come quelli dei capelli che altrimenti stanno lì. E poi? Non illudiamoci. L'anima si vede. Quando ci guardano negli occhi siamo nudi. Su come curarla l'anima io non ho ricette. Posso raccontarvi che cosa è stato utile per me in tre punti. Primo, il benvenuto. Lottare contro qualcosa che non dipende da noi. Pretendere di cambiare gli altri. Mentire a noi stessi. Ci costa tantissima energia. La tecnica del benvenuto ci insegna ad accettare la realtà per quella che è. Indirizzando tutte le nostre energie verso ciò che dipende da noi. E accogliendo tutto ciò che sta fuori dal nostro controllo. La mia infanzia è stata difficile. Io questo non lo posso cambiare. Ma posso accoglierla. E posso riconoscere che io, come ciascuno di voi, sono quello che sono anche per quello che ho vissuto. Allora, sapete cosa vi dico? benvenuta alla nostra storia. Tutta la felicità e anche il dolore. Secondo punto. I confini. Mettere dei confini tra sé e gli altri. Tra sé e il mondo. Tra sé e il proprio lavoro. È un po' come indossare un impermeabile, ma una di quelle cerate con cui puoi affrontare anche una tempesta in montagna. dentro il tuo confine deve stare il tuo baricentro. Perché se tu lo sposti fuori da lì e il tuo appoggio diventano tua moglie, tuo marito, i tuoi figli, i tuoi genitori, magari il tuo lavoro, quante volte capita se questi si spostano tu cadi. Mio figlio è stato il mio baricentro per diversi anni. quando nell'adolescenza lui ha iniziato a rivendicare la sua di vita e io ho vacillato. E lì ho capito che i confini non limitano, i confini amplificano perché lì dentro ti sintonizzi con te stesso, lì dentro potenzi tutte le tue risorse. E infine, terzo punto, l'aiuto. anche quando dentro è buio, fa freddo, non siamo soli. Se ti guardi intorno, nella famiglia, nella stretta cerchia degli amici, magari qualcuno disposto ad ascoltare, c'è. Poi il mondo è pieno di professionisti capaci e liberiamoci dai condizionamenti su questo tema e aiutiamoci. Qui tra noi oggi ci sono persone che l'aiuto lo chiedono e persone che non lo chiedono perché il punto è innanzitutto ammetterlo con se stessi di averne bisogno. benvenuto, confini, aiuto. Al dolore possiamo dare un senso ed è per questo che io sono qui oggi a raccontarvi la mia storia per dirvi che la vita a volte va in pezzi. Ma curando l'anima i cocci si possono rimettere insieme e il risultato sarà comunque straordinario perché è imperfetto, vulnerabile, umano. Una bellissima opera d'arte. Applausi Grazie a tutti.