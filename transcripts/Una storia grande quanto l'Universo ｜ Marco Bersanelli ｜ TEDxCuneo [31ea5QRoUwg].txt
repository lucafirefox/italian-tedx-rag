 Di che cosa siamo fatti? è una domanda semplice, è una domanda antica che ci si pone fin dalla notte dei tempi. Oggi la biologia ci insegna che il nostro corpo, i nostri tessuti, sono fatti da centinaia di miliardi di cellule e ogni cellula è una realtà estremamente complessa. All'interno delle cellule troviamo macromolecole come le proteine, come il DNA, ciascuno delle quali ha un grado di complessità notevolissimo. Ma poi se scendiamo nel microcosmo di queste macromolecole troviamo che la realtà è fatta di pochi mattoni relativamente semplici, che sono gli atomi, atomi di idrogeno e di ossigeno che insieme fanno l'acqua, atomi di carbonio, di azoto e così via fino al ferro. Piccole percentuali di elementi più pesanti, tutti però indispensabili alla nostra esistenza. E allora ci domandiamo ma da dove vengono questi mattoni fondamentali per la nostra vita? E questa domanda ci porta molto lontano, ci porta addirittura nel mondo stellare, quel macrocosmo che fin da ragazzino mi ha profondamente affascinato. Io mi ricordo che avevo 12 o 13 anni, dal balcone di casa mia a Milano potevo vedere poche stelle, ma quelle stelle mi facevano nascere domande come da dove vengono? E che cosa le fa brillare? E poi che cosa c'è più in là di quello che possiamo vedere? Da dove viene questa immensità che ci circonda? Ecco, quelle domande, quel senso di fascino, quel senso di mistero che nasceva in me da ragazzino, oggi dopo tanti anni non mi ha assolutamente abbandonato, anzi è cresciuto nel tempo ed è diventato il fuoco della mia ricerca scientifica proprio nel campo della cosmologia, che è lo studio dell'origine e dell'evoluzione dell'universo. Dunque per rispondere alla domanda di che cosa sono fatti i tessuti del nostro corpo, dobbiamo rispondere a una domanda che apparentemente non c'entra nulla. Che cosa fa brillare le stelle? E allora andiamo a visitare la stella che conosciamo meglio di tutte, che è il nostro Sole. Il Sole è una stella di dimensioni medie, ma sappiamo che nel cuore, nel nucleo di una stella come il Sole, abbiamo una situazione fisica estrema, abbiamo temperature dell'orne di 15 milioni di gradi. e una densità 20 volte quella dell'acciaio. E in queste condizioni, diciamo pure un po' infernali, in realtà succede qualcosa di fondamentale per la nostra vita, perché è lì che si produce l'energia che fa brillare il Sole e che noi riceviamo in termini di luce, di calore. Ma altrettanto importante è il modo particolare in cui questa energia si produce. E questo è quello che i fisici chiamano fusione termonucleare. è un gioco di prestigio veramente della natura, in cui collaborano tutte e quattro le forze fondamentali, grazie alla quale l'idrogeno, che è abbondante in una stella come il Sole, si unisce, 4 a 4 i nuclei di idrogeno si uniscono a formare un nucleo di elio. E in questa trasformazione una piccola percentuale della massa si trasforma in energia. Ecco, questa energia, secondo la famosa equazione di Einstein, ci permette di avere una stella stabile nella sua luminosità per miliardi di anni. E questo non succede solo nel Sole, ma succede in tutte le stelle. Anzi, se le stelle sono abbastanza massicce, questo gioco di prestigio continua. E allora l'elio, che si era prodotto a partire dall'idrogeno, a sua volta fonde, si unisce a 3 a 3 i nuclei di elio a formare il carbonio. E poi un quarto nucleo di elio si unisce a formare l'ossigeno. Tutto il carbonio e tutto l'ossigeno nell'universo si è formato in questo modo. Si è formato nel cuore di stelle che hanno brillato prima della formazione del Sistema Solare. E lì lo vediamo, lo vediamo qui. E quindi il carbonio e l'ossigeno di cui noi siamo fatti proviene da stelle antiche. Se poi la stella è sufficientemente massiccia, esplode. E allora la materia nuova, gli elementi pesanti vanno a rifluire nel mezzo interstellare e da lì possono nascere nuove stelle, nuovi pianeti. E' quello che accadeva qui, 4 miliardi e mezzo di anni fa, quando si formava la Terra, quando si formava il Sistema Solare. Dunque tutto l'idrogeno, il carbonio, l'ossigeno, gli elementi pesanti di cui siamo fatti noi, proviene da questo movimento, di questa trasformazione stellare, di cui noi ereditiamo la ricchezza. Ecco, dunque noi siamo letteralmente fatti di polvere di stelle. E dunque se le stelle sono così fondamentali per la nostra esistenza, possiamo caddomandarci da dove vengono le stelle. Ci sono sempre state? Ecco, questa è un'altra domanda che mi facevo da ragazzino. E qui dobbiamo innanzitutto renderci conto che le migliaia di stelle che noi vediamo ad occhio nudo sono solo una piccola frazione delle centinaia di miliardi di stelle che compongono la nostra galassia. Questa immagine ci mostra l'intera sfera celeste mappata dalla missione spaziale Gaia in cui vediamo una frazione di questi miliardi di stelle che fanno la nostra galassia. Il nostro Sole è una di queste miliardi di stelle e noi siamo all'interno di questo grandissimo sistema che è la nostra galassia. Ma se noi potessimo uscire, allontanarci dalla nostra galassia a grandissima distanza e voltarci indietro vedremo uno spettacolo simile a quello che vediamo in questa immagine. Questa immagine ci mostra un'altra galassia simile alla nostra. Questa galassia si trova a una distanza di circa 20 milioni di anni luce. Un anno luce è una distanza enorme sappiamo che la luce viaggia 300.000 km al secondo cioè in un secondo la luce percorre la distanza che c'è tra la Terra e la Luna. a questa velocità incredibile la luce ha impiegato 20 milioni di anni per arrivare a noi. E quindi noi stiamo vedendo quella galassia come era 20 milioni di anni fa quando la luce che oggi noi riceviamo partiva da laggiù. Più noi osserviamo lontano nello spazio e più vediamo la realtà come era nel passato. Bene, c'è la nostra galassia, c'è questa altra galassia ma quante sono le galassie nell'universo? Centinaia di miliardi. Questa animazione che adesso stiamo vedendo è basata su dati scientifici molto accurati della Sloan Digital Sky Survey in cui noi vediamo una fetta di universo. Ogni punto in questa immagine è una galassia. Ogni punto comprende centinaia di miliardi di stelle. e questa è una ricostruzione tridimensionale di una scala di circa un miliardo di anni luce. Questa è la vastità dalla quale siamo circondati. Vediamo che si raggruppano in ammassi, ci sono dei grandi vuoti ma nell'insieme l'universo si presenta in questa distribuzione quasi omogenea. e la vastità è veramente qualcosa di quasi impossibile da concepire. Dunque pensare a noi stessi in questa vastità, pensare a questa sproporzione che nemmeno la nostra immaginazione riesce a seguire è qualcosa di impressionante. Noi siamo polvere, siamo meno che polvere. Eppure, a ben guardare, c'è in ciascuno di noi qualcosa di grande. Perché è vero che noi siamo grani di polvere, ma siamo polvere consapevole di esserlo. Noi siamo punti dell'universo del quale l'universo diventa cosciente di se stesso. E in questo c'è una grandezza incommensurabile con qualunque misura fisica. E' quello che affermava per esempio un grande scienziato come Blaise Pascal, no? Dice, tutti i corpi, il firmamento, le stelle, la terra, i suoi reami non valgono il minimo tra i pensieri. Perché questo, il pensiero, la coscienza, conosce tutto ciò. E i corpi, nulla. Ma poi Pascal fa un altro passo ancora più profondo e mi viene da dire commovente, no? Perché dice, tutti i corpi insieme e tutti i pensieri insieme, tutto il nostro raziocinio, no? e tutte le loro produzioni, la nostra scienza, la nostra tecnologia, tutto questo, non valgono il minimo moto di carità. Questo è di un ordine infinitamente più elevato. C'è una libertà in questo soggetto che è l'uomo, la capacità di un gesto libero, puramente gratuito, amoroso, che è più grande di qualunque misura fisica e di qualunque ragionamento. Questo dice Pascal. Credo che ci interroghi tutti. Bene, ma torniamo alla vastità dell'universo. Questo oceano di galassie che è l'universo. Andiamo fino in fondo e ci domandiamo, ma dove finisce? Finisce da qualche parte? Ecco, questa immagine ci aiuta a rispondere a questa domanda. È un'immagine recente, presa dal telescopio spaziale James Webb, in cui, di nuovo, vediamo galassie. Ogni punto è una galassia. Ma le più rossicce di queste galassie, non so se si riescono a vedere, sono tra le più distanti che noi conosciamo nell'universo e si trovano a qualcosa come 12-13 miliardi di anni luce. E dunque noi le vediamo come erano 12-13 miliardi di anni fa. Stiamo vedendo in quelle galassie un campione di quel oceano cosmico come era 12-13 miliardi di anni fa. E siccome oggi sappiamo che l'universo è in espansione, la distanza tra le galassie cresce regolarmente nel tempo. E possiamo stabilire che circa 14 miliardi di anni fa due punti qualunque dello spazio dovevano trovarsi una distanza che tende a zero. 14 miliardi di anni fa iniziava l'espansione dell'universo a partire da uno stato in cui la materia era ad alta densità, alta temperatura. Ma allora quelle galassie lontane ci mostrano come era l'universo appena un miliardo di anni dopo l'inizio. Perché le vediamo come erano 13 miliardi di anni fa. più osserviamo lontano nello spazio e più ci avviciniamo a osservare quello che accadeva all'inizio dell'espansione, all'inizio di questa storia cosmica. E allora ci domandiamo, non esiste una luce che ci arriva ancora da più lontano di quelle galassie, tale per cui si possa vedere in diretta, più possibile, quel bocciolo di universo incandescente che ha dato il via a tutta questa storia. E la risposta è sì. Esiste una luce che noi registriamo da quelle profondità. E il mio mestiere è proprio di studiare quella luce primordiale, la quale ci arriva dal fondo nero del cielo, che vediamo come sfondo di questa immagine, ma che vediamo anche quando guardiamo il cielo stellato a occhio nudo. Che cos'è quel nero che sta dietro a tutto? Oggi sappiamo che se lo osserviamo con uno strumento sufficientemente sensibile, e sensibile a lunghezze d'onda di qualche millimetro, cioè nelle microonde, quel nero non è completamente buio, ma brilla. Brilla di una luce estremamente tenue. È luce che ci mostra l'immagine dell'universo appena nato. Ecco, il mio mestiere oggi è questo, studiare quella luce primordiale. E con il telescopio spaziale Planck, al quale ho dedicato 30 anni della mia vita, insieme a tanti amici e colleghi sparsi per il mondo, abbiamo ricostruito una mappa completa di tutta la sfera celeste con questa luce primordiale. E abbiamo realizzato questa immagine che vi mostro ora, che è letteralmente la fotografia dell'universo neonato, prima che si formassero le stelle, le galassie, i pianeti e tutta la ricchezza e la fioritura dell'universo attuale. Abbiamo un universo incandescente in cui abbiamo una quasi totale uniformità, salvo quelle piccole fluttuazioni di densità che sono gli embrioni dal quale nasceranno le stelle, le galassie e tutto quanto alla storia successiva dell'universo. E dunque, ecco, abbiamo questa scena straordinaria sotto i nostri occhi, che è la storia dell'universo. Possiamo dire la più grande metamorfosi che si possa concepire, il mutare dell'universo nel suo insieme, a partire da un bocciolo incandescente primordiale, semplicissimo, e da quello la formazione delle stelle, dove abbiamo poi la fusione degli elementi più pesanti che hanno formato le possibilità che almeno in un punto dell'universo, in questo piccolo pianeta, accadesse qualcosa di inaudito. L'emergere dei primi microrganismi e poi tutta la storia della vita per quasi 4 miliardi di anni, fino ad arrivare a questo nostro presente, che è ciascuno di noi, che è quell'essere figlio corporalmente di tutta questa storia, ma nel quale accade qualcosa di incommensurabile, di irriducibile, che è la coscienza di tutta quanta la realtà. E così siamo ritornati al punto da cui eravamo partiti con questa nuova consapevolezza. E concludo con queste parole di Ilioth, che dice non smetteremo di esplorare e alla fine di tutto il nostro andare ritorneremo al punto di partenza per conoscerlo per la prima volta. Grazie.