 Maria Lucia Revisorea Quando ci immaginiamo il nostro habitat naturale, raramente ci immaginiamo in cima ad una montagna o in mezzo a una foresta, con la vita selvatica che si muove indisturbata attorno a noi, i rumori. Ci fa anche un po' paura, ci fa sentire vulnerabili. Anzi, quando ci troviamo all'interno di una foresta, a volte abbiamo come la sensazione di disturbare quell'habitat, come se ogni passo che facciamo al suo interno possa rompere un qualche equilibrio primordiale, un ordine ancestrale. E ci sentiamo così perché oggi la nostra disconnessione da questi habitat è quasi totale. Basti pensare che entro il 2050 più del 60% della popolazione mondiale vivrà all'interno delle città. Da una parte abbiamo l'uomo e dall'altra la natura. Un mito di separazione sul quale abbiamo costruito le nostre società, le nostre città e che nel corso della storia ci ha portati a percepire la natura come qualcosa da sfruttare, da dominare o, nella migliore delle ipotesi, da proteggere in maniera paternalistica, chiudendola sotto una campana di vetro. Ma se vi dicessi che proprio quella vita selvatica a volte ha bisogno della nostra presenza all'interno degli ecosistemi per essere preservata? Se vi dicessi che anche noi facciamo parte di quell'armonia che tanto ammiriamo da lontano? E non solo da un punto di vista spirituale, ma proprio da un punto di vista ecologico. Così come gli insetti impollinano i fiori, anche noi, l'essere umano, possiamo essere agenti di rigenerazione e di equilibrio. Io mi chiamo Benedetta Gori e nella vita studio le piante, studio le loro interazioni con le altre creature, con l'atmosfera, il loro modo di crescere, di evolversi, di riprodursi. E una delle realizzazioni più belle che ho fatto durante la mia esperienza di ricerca fino ad oggi è stata proprio comprendere come molte di queste funzioni siano strettamente dipendenti dalla nostra presenza all'interno degli ecosistemi. E non soltanto in maniera negativa. Per anni anche la scienza della conservazione ha disegnato una linea netta tra uomo e natura, perpetuando questo paradigma secondo cui l'uno esiste o può esistere indipendentemente dall'altra. E questo da un lato ha dato vita a cose straordinarie, parchi nazionali, aree protette, santuari, isole di biodiversità conservate all'interno di un mare di progresso incontrollato. Però dall'altro ha anche mostrato non pochi limiti. E questo non lo dico io, ma lo racconta uno studio, il più importante studio mai condotto sull'efficacia delle aree protette che è uscito lo scorso anno su Nature, che ci dice, analizzando i dati provenienti da 1500 aree protette in tutto il mondo, come la loro funzione protettiva non sempre sia così efficace. Ci racconta che a volte queste isole di biodiversità altro non sono che delle scintillanti prigioni dorate, all'interno delle quali da un lato, sì, tuteliamo la biodiversità da una potenziale devastazione per mano nostra, però dall'altro la lasciamo in pasto a volte ad un lento e inesorabile declino. Perché è vero che la natura è resiliente, però questa resilienza non può essere invocata come una panacea contro ogni intervento umano mal gestito, contro l'abbandono umano di alcuni habitat naturali all'interno dei quali giocavamo un ruolo ecologico importante. Non può essere un invito al nostro disimpegno, perché a volte non è lasciando la natura a se stessa che risolviamo le sue crisi, ma è riconoscendo e assumendo la responsabilità del nostro ruolo ecologico al suo interno. Infatti sono molte le problematicità associate a questo tipo di approccio che nel corso degli ultimi anni hanno portato alcuni scienziati per la conservazione a chiedersi ma stiamo davvero proteggendo la biodiversità nel modo giusto? Il primo fattore problematico è quello dei mezzi di sussistenza. Tutti quei beni e servizi che noi esseri umani otteniamo quotidianamente dalla natura che ci circonda. Parliamo di acqua, cibo, materiali per la costruzione, per i nostri vestiti. Ecco, nel momento in cui si toglie l'essere umano da un dato habitat naturale che era solito utilizzare, questi servizi vengono meno. E il nostro stile di vita inevitabilmente cambia. E nel cambiare, a volte, va in direzioni che sono ancora meno sostenibili di quelle che avevamo cercato di scongiurare. Il secondo fattore problematico è quello della disconnessione. Di nuovo, togliendo l'essere umano da un dato habitat naturale si crea una frattura tra essere umano e natura che alla lunga può portare a una mancanza di comprensione, di attenzione, di interesse da parte dell'essere umano nei confronti degli ecosistemi disincentivandoci alla loro conservazione. Non proteggeremo mai ciò che non ci interessa, ciò che non capiamo, ciò di cui non possiamo fare esperienza nella nostra vita, che non ha un valore nella nostra vita. E il terzo fattore problematico è quello ambientale, che forse è un po' più complicato, quindi vi racconto una storia, e vi chiedo un piccolo sforzo di immaginazione. Ci troviamo all'interno di una prateria mediterranea che un tempo veniva utilizzata per il pascolo del bestiame. Abbiamo questo vento caldo, profumato, mediterraneo, tutto intorno, querce meravigliose, l'erba è alta, il terreno è in Selvati Chito perché oggi gli animali non ci sono più. È un terreno che è stato abbandonato un po' di anni fa. E un gruppo di scienziati vi si addentra con lo scopo di documentare la composizione vegetale e animale di questo territorio, ora che finalmente la natura stava riprendendo il controllo. Però scoprono con sorpresa un fattore inaspettato, cioè che molte delle specie di piante che un tempo abitavano queste praterie stavano scomparendo. E con loro stavano scomparendo anche tutta una serie di altre componenti importanti, di insetti impollinatori, come le farfalle, per esempio. L'uscita di scena dell'uomo aveva lasciato un vuoto ecologico. Ma com'è possibile? In realtà è semplice. Gli animali da pascolo erano gli attori inconsapevoli che per anni, con ogni passo, con ogni boccone, brucata, avevano creato un mosaico meraviglioso di nicchie ecologiche che ospitavano una diversità molto speciale di specie diverse. Piccole piante più rare, più fragili, che altrimenti sarebbero state sovrastate da quelle più preponderanti, più aggressive, che invece venivano brucate. E quindi quelle più piccole venivano conservate. E l'uomo, in tutto ciò? A me piace pensare che in tutto ciò l'uomo sia stato un magistrale direttore d'orchestra. E questa situazione non me la sono immaginata io, ma è stata documentata attraverso dati scientifici e osservazioni in uno studio che è stato pubblicato nel 2021 sul Journal of Insect Conservation. Ed è uno studio che a me piace molto citare perché ci ricorda come la nostra presenza all'interno degli ecosistemi non sempre si riduca ad un'aggressiva intrusione, ad un aggressivo sfruttamento, ma in realtà sia fatta di gesti che possono mantenere o spezzare un equilibrio venutosi a creare nel tempo anche grazie alla nostra presenza, anche grazie a questo continuo dialogo tra essere umano e natura non umana. Un dialogo che da centinaia e centinaia di anni ha dato vita a paesaggi come questo, o come questo, o come questo, che non sono soltanto paesaggi naturali, ma anche culturali. Ora, tornando ai fatti, qualche mese fa, magari qualcuno di voi se lo ricorderà, il Parlamento europeo ha approvato la Nature Restoration Law, un traguardo importantissimo, uno dei tanti traguardi di conservazione, che mira a ripristinare il 20% dei territori, degli habitat, deteriorati su suolo europeo entro il 2030. Fantastico! Però noi siamo sempre di più. Il 38% degli ecosistemi esistenti, delle terre emerse e coltivabili, oggi è destinata all'agricoltura, a nutrirci. Siamo tanti, siamo ingombranti. L'Unione Internazionale per la Conservazione della Natura ha dichiarato che oggi ci sono dei limiti fisici e pratici alla quantità e all'ampiezza delle aree protette che possiamo designare. Non possiamo rendere tutto il mondo un'area protetta. E questo è un ulteriore fattore che ci fa capire come oggi, più che mai prima d'ora, il nostro approccio alla conservazione della biodiversità deve necessariamente evolversi e andare in una direzione in cui non ci siano isole di biodiversità, di conservazione segregate, ma un mosaico biodiverso in cui essere umano e natura non umana coesistono. Quello che vedete alle mie spalle è il Bosco Secco Tropicale. Il Bosco Secco Tropical. È un ecosistema estremamente biodiverso e pieno di vita che si trova in Colombia, nel nord del paese. Due anni fa facevo parte di un progetto di ricerca che lavorava proprio all'interno di questo bosco e che ha cambiato per sempre la mia prospettiva nei confronti della conservazione. Questo è un ecosistema fondamentale per tutta la regione che lo ospita e per le popolazioni che la abitano, di nuovo il discorso dei mezzi di sussistenza. Però c'è un problema. Cioè che oggi questo ecosistema è sotto assedio. È sempre più straziato, più soffocato da pressioni antropiche come la costruzione di miniere di carbone, coltivazione di palma da olio, agricoltura intensiva, allevamento intensivo. Ma all'interno di questo panorama di devastazione c'è una piccola luce di speranza. Ce ne sono tante, ma oggi vi parlerò di una in particolare che ha più o meno questo aspetto qui. Questo è l'albero del Guaimaro, Brosimum alicastrum. È un gigante buono della foresta. È davvero uno degli alberi più grandi della foresta che offre riparo e nutrimento a tutta la fauna selvatica che lo circonda. È anche un indicatore di salute ambientale. Cosa vuol dire? Che se il Guaimaro è presente vuol dire che il bosco sta bene. Perché la sua sopravvivenza si basa su un equilibrio talmente delicato e specifico di interazione con altre creature che ogni minima alterazione dell'ecosistema circostante potrebbe portare alla sua scomparsa. Oggi rimane soltanto il 5% della copertura originaria di questa pianta in natura. Per la comunità di Becerril, che abita questi boschi, però il Guaimaro non è soltanto un indicatore della salute dell'ambiente, ma è una vera e propria promessa di rigenerazione. Perché i suoi semi non fungono soltanto da nutrimento per gli animaletti selvatici del bosco, ma anche per noi esseri umani? Un tempo erano l'alimento di base della cultura preispanica degli yucpa. Sono semi che possono essere consumati crudi, bolliti, arrostiti, trasformati in farina, sono estremamente nutrienti. Possono essere utilizzati per arricchire il profilo nutrizionale di moltissime preparazioni tradizionali, come le arepas o le empanadas. Oggi però questa è anche una tradizione gastronomica che non esiste più, che è scomparsa insieme alla progressiva omologazione della nostra dieta. Qualcosa che sta succedendo da noi in Occidente, ma anche in tutto il resto del mondo. E quello che abbiamo provato a fare con il nostro progetto è riportare quest'usanza in vita. Quello che vedete alle mie spalle è un'infrastruttura all'interno della comunità di Besseril per la lavorazione dei semi del Guaimaro in farina. E accanto vedete un dessert delizioso fatto con la farina di Guaimaro che viene servito in uno dei ristoranti migliori di Cartagena e de Indias, in Colombia. Abbiamo creato una catena di valore che collega la comunità di Besseril a piccole imprese in tutto il paese per riscoprire e ridare valore alla biodiversità dimenticata, come il Guaimaro, quella biodiversità che simboleggia la relazione armoniosa tra l'uomo e il bosco. Trasformare la biodiversità in una risorsa e la sua conservazione in un incentivo è rivoluzionario perché attraverso l'utilizzo del Guaimaro la comunità di Besseril contribuisce al proprio benessere e allo stesso tempo a quello della foresta. In tre parole, conservazione attraverso l'uso. Ed è un circolo virtuoso. Possiamo immaginare un futuro all'interno del quale l'utilizzo delle risorse naturali può combaciare e contribuire alla conservazione della biodiversità. E non serve essere una biologa per fare tutto questo. Anche il nostro paese, l'Italia, è ugualmente ricco di specie importanti, virtuose per i nostri ecosistemi, di frutti, di ortaggi, di spezie, di tradizioni agricole positive per i nostri ecosistemi, per la loro salute. E tutti noi, in quanto cittadini e in quanto consumatori, possiamo scegliere di sostenere queste filiere e contribuire alla protezione di ecosistemi importanti. Perché ogni passo coerente che ciascuno di noi fa in questa direzione può aiutare progetti come questo a percorrere lunghe distanze. Grazie.